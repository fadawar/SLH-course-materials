<?xml version="1.0" encoding="utf-8"?>
<book xmlns="http://docbook.org/ns/docbook" version="5.0" xml:lang="sk">
  <info>
    <title>Čo znamená veriť (s. 57-85)</title>
    <author>
      <firstname>Joseph</firstname>
      <surname>Ratzinger</surname>
    </author>
    <publisher>
      <publishername>SSV</publishername>
      <address>
        <city>Trnava</city>
      </address>
    </publisher>
    <pubdate>2008</pubdate>
  </info>

  <preface>
    <para>Viera je základným úkonom kresťanskej existencie.</para>
    <para>V úkone viery sa vyjadruje podstatná štruktúra kresťanstva, odpoveď, akú dáva na otázku: Akým spôsobom môžeme
      uskutočňovať našu ľudskosť tak, aby sme dosiahli plnosť nášho údelu? Jestvujú aj iné odpovede. Avšak nie všetky
      náboženstvá sú „vierou“. Napríklad budhizmus vo svojej klasickej podobe sa vôbec neusiluje o tento úkon
      sebapresahovania, stretnutia s úplne iným, s Bohom, ktorý sa ku mne prihovára alebo ma vyzýva byť láskavým.
      Budhizmus charakterizuje skôr úkon radikálneho zvnútorňovania, nie úkon, cez ktorý sa dostávame mimo seba.
      Charakterizuje úkon vnárania sa do seba, ktorý má viesť k oslobodeniu od jarma individuality, od bremena osobného
      bytia späť k všeobecnej identite bytia. Bytia, ktoré v porovnaní s našou skúsenosťou s ním možno označiť za
      nebytie, za ničotu, a tak vyjadriť jeho absolútnu odlišnosť.
    </para>
  </preface>

  <chapter>
    <title>VIERA KAŽDODENNÉHO ŽIVOTA, ZÁKLADNÝ ĽUDSKÝ POSTOJ</title>
    <para>Naším úmyslom nie je rozvinúť túto diskusiu. Naším úmyslom je lepšie pochopiť základný úkon kresťanskej
      existencie, úkon viery. Keď sa vydáme na túto cestu, hneď narazíme na jednu ťažkosť. Vznikne totiž otázka: Je
      viera postojom hodným moderného a dospelého človeka? Fakt viery sa nám zdá prechodnou, dočasnou etapou, ktorá by
      sa mala v konečnom dôsledku prekonať, i keď je často ako provizórny postoj určite nevyhnutná: nikto nedokáže
      reálne vedieť a osobným poznaním ovládnuť všetko, na čom sa v technickej civilizácii zakladá náš každodenný život.
      Existuje veľké množstvo vecí, ktoré musíme prosto prijať a spoliehať sa pritom na „vedu“; tým skôr, že to akoby
      dostatočne potvrdzuje spoločná skúsenosť každého z nás. Všetci viac či menej využívame výdobytky techniky, ktorej
      vedecké základy ani nepoznáme: Kto vie vypočítať alebo overiť statiku nejakej budovy? A fungovanie výťahu?
      Nehovoriac ani o elektrine a elektronike, s ktorou sa neustále stretávame. A čo potom povedať (a tu sme vo veľmi
      delikátnej oblasti) o spoľahlivosti nejakej farmaceutickej zlúčeniny? Mohli by sme vymenovať ešte veľa iných
      príkladov… Žijeme v sieti neznámych, na ktoré sa spoliehame na základe všeobecne pozitívnych skúseností. Veríme,
      že toto všetko nie je bez základu a takáto „viera“ nám umožňuje využívať výhody z poznania iných.
    </para>
    <para>Ale akého druhu je táto viera, ktorú bežne praktizujeme bez toho, že by sme si to uvedomovali, a ktorá napriek
      tomu tvorí základ nášho spoločného každodenného života? Nebudeme sa usilovať o nejakú definíciu, len sa zastavíme
      pri tom, čo sa dá bezprostredne konštatovať. Do očí nám udrú dva protichodné aspekty tohto druhu „viery“.
      Predovšetkým si môžeme všimnúť, že viera tohto typu je nevyhnutná pre náš život. Je to tak najmä preto, že v
      opačnom prípade by nič nefungovalo: každý by musel začínať vždy odznova. Ale je to tak aj v hlbšom zmysle, lebo
      ľudský život sa stáva neznesiteľným, ak sa už nemôžeme spoľahnúť na druhého alebo na druhých, keď sa nemôžeme
      oprieť o ich skúsenosť, o ich poznanie, o to, čo sa nám vopred ponúka. Toto je jeden z pozitívnych aspektov tejto
      „viery“. No na druhej strane je tiež vyjadrením neznalosti, čiže je to postoj ako východisko z núdze: keby sme to
      mohli poznať, bolo by to určite lepšie.
    </para>
    <para>Vypracovali sme akúsi „axiologickú štruktúru“ prirodzenej viery: preskúmali sme hodnoty, ktoré obsahuje, a
      zistili sme, že takáto viera je sčasti menšou hodnotou v porovnaní s „vedením“, ale na druhej strane je základnou
      hodnotou ľudskej existencie, je bázou, bez ktorej by nemohla prežiť žiadna spoločnosť. Zároveň môžeme spomenúť
      rozličné prvky, ktoré patria k takejto viere, pokiaľ ide o jej „skutkovú štruktúru“. Sú tri. Táto viera sa vždy
      odvoláva na niekoho, kto „je v obraze“ v danej otázke. Predpokladá skutočné poznanie osôb, ktoré sú kvalifikované
      vo veci a dôveryhodné. K tomu sa pridáva ako druhý prvok dôvera „davu“, tých, ktorí tieto veci každodenne
      používajú a pritom sa sotva opierajú o solídne poznatky, vďaka ktorým boli vyrobené. Ako tretí prvok treba
      spomenúť akési overovanie poznatkov vo všednej skúsenosti. Ja by som nevedel vedecky dokázať, že svetlo žiarovky
      je výsledkom procesu založeného na elektrických princípoch, ale to mi nebráni, aby som ho uznal, lebo moje
      prístroje každodenne fungujú napriek tejto mojej neznalosti.
    </para>
    <para>Hoci toto poznanie nie je mojím poznaním, aj tak si nepočínam v „čistej“ viere, bez akéhokoľvek overenia.
    </para>
  </chapter>

  <chapter>
    <title>AGNOSTICIZMUS: JE MOŽNÉ RIEŠENIE?</title>
    <para>Toto všetko otvára perspektívy k náboženskej viere, umožňuje odhaľovať štrukturálne analógie. Ale keď sa
      pokúšame prejsť do tejto oblasti, hneď narazíme na dosť závažnú námietku, ktorá by sa mohla sformulovať takto: v
      sieti ľudských vzťahov nie je možné, aby každý „vedel“ všetko, čo je potrebné a užitočné pre život, a naše
      možnosti konať spočívajú v tom, že cez „vieru“ máme účasť na „vedení“ druhých, no aj tak stále zostávame v oblasti
      ľudského poznania, ktoré je v zásade prístupné pre všetkých. Naopak, keď ide o vieru v zjavenie, prekračujeme
      hranice ľudského vedenia, ktoré je pre nás charakteristické. Aj keby sa hypoteticky Božia existencia mohla stať
      „vedením“, aspoň zjavenie a jeho obsah by zostali predmetom „viery“ pre každého z nás, teda niečím, čo presahuje
      skutočnosť, ktorá je prístupná nášmu vedeniu. Tu sa preto nemôžeme obrátiť alebo odvolať na poznanie nejakého
      odborníka, lebo nikto nemôže priamo poznať tieto skutočnosti vďaka osobnému štúdiu. A tak sa opäť a ešte
      nástojčivejšie ocitáme pred otázkou: Je tento druh viery zlučiteľný s moderným kritickým poznaním? Nebolo by vari
      hodnejšie dospelého človeka našej doby zdržať sa úsudkov v podobných veciach a čakať, že raz príde deň, keď veda
      bude mať k dispozícii definitívne odpovede aj na tento typ otázok? Postoj, ktorý sa prejavuje takýmto formulovaním
      problému, nepochybne zodpovedá priemernému povedomiu dnešných vysokoškolákov: intelektuálna poctivosť a pokora
      pred neznámym nabádajú skôr k agnosticizmu než k explicitnému ateizmu. Ateizmus si tiež priveľmi nárokuje na
      poznanie a jasne v sebe zahŕňa akýsi dogmatický prvok. Nikto si nemôže namýšľať, že vo vlastnom zmysle „vie“, že
      Boh nejestvuje. Nanajvýš možno narábať s hypotézou, že Boha niet, a na jej základe sa usilovať vysvetliť vesmír.
      Moderná veda vystupuje pod týmto štítom. Napriek tomu tento metodologický prístup si je vedomý svojich hraníc. Je
      jasné, že nemožno prekročiť priestor hypotézy. Aj keby sa ateistický výklad vesmíru zdal evidentný, nikdy by
      nedospel k vedeckej istote, že Boh nejestvuje. Nikto nedokáže experimentálne obsiahnuť celostnosť bytia alebo jeho
      predpoklady. Tu sa jednoducho dotýkame neprekonateľných hraníc „ľudského stavu“ <emphasis>(condition humaine),
      </emphasis> poznávacích
      schopností človeka ako takého, a to nielen vo vzťahu k jeho aktuálnym možnostiam, ale podstatným spôsobom. Otázka
      Boha sa zo svojej vlastnej prirodzenosti nemôže podrobiť vedeckému výskumu v úzkom zmysle slova. V tomto zmysle je
      vyhlásenie o „vedeckom ateizme“ absurdnou domýšľavosťou; ako to bolo v minulosti, tak je to i teraz a bude aj v
      budúcnosti. No ešte ťaživejšie sa natíska problém vedenia, či otázka Boha neprekračuje hranice ľudských schopností
      ako takých a či agnosticizmus nepredstavuje jediný správny postoj človeka: osvojené, poctivé, ba hlboko „zbožné“
      uznanie toho, čo presahuje náš záber a náš viditeľný obzor, hlboká úcta k tomu, čo nám nie je prístupné. Nie je to
      azda nová forma intelektuálnej zbožnosti: nechať bokom to, čo presahuje náš dohľad, a uspokojiť sa s tým, čo nám
      je umožnené poznať? Kto chce ako skutočný veriaci odpovedať na túto otázku, musí sa mať na pozore pred akoukoľvek
      unáhlenou a neuváženou odpoveďou. Proti tomuto druhu pokory či zbožnosti sa ihneď stavia námietka: Nie je vari
      pravda, že smäd po nekonečne patrí k podstate ľudskej prirodzenosti, nie je práve on jej podstatou? jedinou jeho
      hranicou môže byť iba neohraničené a hranice vedy nemožno stotožňovať s hranicami našej skúsenosti ako takej. To
      by znamenalo nepochopenie vedy aj človeka. Keby si veda nárokovala, že vyčerpá hranice ľudského poznania, poprela
      by svoj vlastný vedecký charakter. Toto všetko sa zdá byť pravda, ale – ako som povedal – na odpoveď to ešte
      nestačí. Mali by sme najskôr trpezlivo preveriť opodstatnenosť agnostickej hypotézy a pozrieť sa na to, či môže
      byť presvedčivou odpoveďou nielen na vedu, ale aj na ľudský život. Skutočná otázka agnosticizmu spočíva totiž v
      tom, či je jeho program uskutočniteľný. My ako ľudia môžeme pokojne a jednoducho odsunúť otázku Boha, teda otázku
      o našom pôvode, o našom konečnom údele a o miere nášho bytia? Môžeme sa uspokojiť s hypotetickým životom, „ako
      keby Boh nejestvoval“, hoci možno on naozaj jestvuje? Otázka Boha nie je pre človeka čisto teoretickým problémom,
      ako je napríklad otázka, či mimo periodickej sústavy prvkov existujú ešte dosiaľ neznáme prvky. Naopak, otázka
      Boha je výsostne praktickým problémom, ktorý má dôsledky vo všetkých oblastiach nášho života. Ak sa aj teoreticky
      prikloním k agnosticizmu, v praxi sa aj tak musím rozhodnúť medzi dvoma alternatívami: buď žiť tak, akoby Boha
      nebolo, alebo žiť tak, akoby Boh existoval a bol rozhodujúcou skutočnosťou pre môj život. Ak konám podľa prvej
      alternatívy, prijal som prakticky ateistickú pozíciu a z tejto hypotézy, ktorá by mohla byť aj falošná, som si
      spravil základ celého môjho života. Ak sa rozhodnem pre druhú voľbu, aj tu zostávam vo sfére celkom subjektívnej
      viery; a pri tejto príležitosti si isto spomenieme na Pascala, ktorého celá filozofická kontroverzia sa na úsvite
      modernej doby točila okolo tejto problematiky. Keď dospel k presvedčeniu, že túto otázku v skutočnosti nebude
      možné rozriešiť iba myslením, odporúčal agnostikovi, aby si radšej zvolil druhú možnosť a aby žil tak, akoby Boh
      jestvoval. Až po určitej skúsenosti a len vďaka nej – ako hovoril – agnostik raz dospeje k tomu, že uzná správnosť
      svojej voľby. Teraz nechajme tak Pascalovu úvahu. Je jasné, že agnostické riešenie, ktoré sa teší veľkým výsadám,
      pod hlbšou previerkou neobstojí. Ako čistá teória sa toto riešenie zdá neobyčajne skvele, ale agnosticizmus je v
      podstate viac než len teória. To, na čom tu naozaj záleží, je prax života. A keď sa niekto pokúša uviesť
      agnosticizmus do praxe, v reálnom poli činov mu vykĺzne z ruky ako mydlová bublina. Rozplynie sa, lebo nedá sa
      ujsť voľbe, ktorej by sa práve chcel vyhnúť. Zoči-voči otázke Boha si človek nemôže dovoliť byť neutrálny. Môže
      iba povedať áno alebo nie a okrem toho sa nikdy nebude môcť vyhnúť všetkým dôsledkom, ktoré z toho vyplývajú až do
      tých najmenších detailov života. Konštatujeme, že otázka Boha je nevyhnutná, že neznesie zrieknutie sa súdov. Ale
      podmienky jeho poznania sú očividne osobitného druhu (a ako by to mohlo byť inak?). V tejto otázke určite nejde o
      rozbor izolovaných úlomkov skutočnosti, ktoré by sme nejako mohli chytiť rukou, overiť skúsenosťou a napokon
      ovládať. Otázka sa netýka toho, čo je pod nami, ale toho, čo je nad nami: netýka sa toho, čo môžeme ovládať, ale
      toho, čo uplatňuje vládu nad nami a nad celou realitou. Ak už pred druhou osobou nie som schopný pohľadom
      preniknúť do hlbín jej charakteru a do šírok jej ducha rovnakým spôsobom, akým skúmam kus hmoty alebo iný živý
      organizmus, tým menej budem schopný takto sa priblížiť k základu univerza! To však vôbec neznamená, že sa hýbeme v
      oblasti iracionálna. To, čo hľadáme, je, naopak, samotný základ každej racionality a spôsob, akým možno vnímať jej
      svetlo. Keby sme to chceli podrobne vysvetliť, museli by sme ďaleko prekročiť hranice jednej prednášky. Ale jedna
      vec je podstatná a pokladám ju za samozrejmú: keď sa človek usiluje pochopiť všetko a poslednú podstatu všetkého,
      nevyhnutne zapája celostnosť svojho bytia so všetkými schopnosťami vnímania, aké sú mu poskytnuté. Je tiež nutné,
      aby svoje hľadanie poznania upriamil nielen na zber veľkého počtu detailov, ale, nakoľko je to len možné, aj na
      porozumenie všetkého ako celku. Tak môžeme tvrdiť, že niektoré základné ľudské postoje sú nevyhnutné ako
      metodologické predpoklady na poznávanie Boha. Spomedzi nich spomenieme aspoň počúvanie posolstva, ktoré vychádza z
      nášho života a zo sveta všeobecne; bdelú pozornosť venovanú objavom a náboženskej skúsenosti ľudstva; rozhodné a
      vytrvalé nasadenie nášho času a našich vnútorných síl do riešenia tohto problému, ktorý sa týka v prvej osobe
      každého z nás.
    </para>
  </chapter>

  <chapter>
    <title>PRIRODZENÉ POZNANIE BOHA</title>
    <para>Teraz sa musíme opýtať, či pre človeka naozaj existuje odpoveď na túto otázku. A v prípade kladnej odpovede, k
      akej istote je nám umožnené dospieť.
    </para>
    <para>Vo svojom <emphasis>Liste Rimanom</emphasis> apoštol Pavol čelí práve tejto otázke. Odpovedá na ňu
      filozofickou úvahou, založenou
      na faktoch z dejín náboženstiev. V Ríme, vtedajšom megalomanskom Babylone, naráža na taký druh morálneho úpadku,
      ktorý vyplynul z celkovej straty tradície: ľudia stratili vnútornú samozrejmosť, ktorú v iných časoch, už od
      počiatku človeka, vnímali cez mravy a obyčaje. Tu však už nie je nič isté, všetko je možné, nič nie je nemožné. Už
      niet žiadnej hodnoty, ktorá by dokázala podporiť človeka, už niet neporušiteľných pravidiel. Záleží už iba na
      vlastnom ja a na prítomnom okamihu. Tradičné náboženstvá sú už len pohodlné fasády bez vnútornej hĺbky;
      zostáva už len holý a surový cynizmus. Na tento metafyzický a mravný cynizmus dekadentnej spoločnosti, ktorú
      riadi iba zákon moci, apoštol ponúka prekvapivú odpoveď. Vyhlasuje, že táto spoločnosť veľmi dobre pozná Boha:
    </para>
    <para>„Je im predsa zjavné, čo možno o Bohu vedieť“ <emphasis>(Rim 1, 19)</emphasis>. A svoje tvrdenie odôvodňuje
      takto: „Veď to, čo je
      v ňom neviditeľné – jeho večnú moc a božstvo –, možno od stvorenia sveta rozumom poznávať zo stvorených vecí“
      <emphasis>(Rim 1, 20)</emphasis>. Pavol z toho odvodzuje záver: „Takže nemajú výhovorky“ <emphasis>(Rim 1,
        20)</emphasis>. Podľa neho pravda im je
      prístupná, ale oni ju nechcú, lebo odmietajú požiadavky, ktoré by si od nich nárokovala. Apoštol pritom používa
      výraz „neprávosťou prekážajú pravde“ <emphasis>(Rim 1, 18)</emphasis>. Človek odoláva pravde, ktorá by od neho
      vyžadovala
      podriadenie, vyjadrované oslavovaním a vzdávaním vďaky Bohu <emphasis>(Rim 1, 21)</emphasis>. Morálny úpadok
      spoločnosti je pre Pavla
      iba logickým dôsledkom a pravým odrazom tejto radikálnej zvrátenosti. Keď človek postaví svoj egoizmus, svoju
      hrdosť a svoje pohodlie nad odhaľovanie pravdy, všetko sa napokon obráti hore nohami: uctieva sa už niečo iné ako
      Boh, ktorý jediný je hoden úcty; človeka ovládnu obrazy, zdanie, verejná mienka. Táto všeobecná faloš sa šíri do
      všetkých oblastí života. Čo je proti prírode, stáva sa normou; človek, ktorý žije proti pravde, žije aj proti
      prírode. Jeho tvorivosť už nie je v službe dobra, ale stáva sa genialitou a rafinovanosťou zla. Rozpadajú sa
      zväzky medzi mužom a ženou, medzi rodičmi a deťmi, zanášajú sa samotné pramene života. Už viac nepanuje život, ale
      smrť. Vytvára sa civilizácia smrti <emphasis>(Rim 1, 21 – 32)</emphasis>. Pavol tak verne opísal dekadenciu, že
      svojou aktuálnosťou
      skutočne prekvapuje nás, moderných čitateľov.
    </para>
    <para>On sa však neuspokojil iba s opisom týchto vecí, ako sa to bežne robilo v tých časoch – bola to zvrátená forma
      moralizmu, ktorá síce posudzovala správanie druhých, no napokon si našla záľubu v negativizme. Naopak, apoštolov
      rozbor vedie k diagnóze a premieňa sa na mravnú výzvu: na počiatku toho všetkého sa nachádza zapretie pravdy v
      prospech pohodlia či zisku. Východiskom bol odpor v človekovi proti evidentnej prítomnosti Stvoriteľa v jeho
      srdci, bytosti, ktorá ho oslovuje a volá. Podľa Pavla ateizmus alebo aj agnosticizmus prežívaný ako ateizmus
      určite nie je nevinným postojom. Podľa neho vždy pochádza z odmietnutia poznania, ktoré sa samo človeku núka, ale
      ktorého podmienky človek odmieta prijať. Človek nie je odsúdený zostať v neistote pred Bohom. Môže ho „uvidieť“,
      ak sa započúva do hlasu jeho bytia, do hlasu jeho stvorenia a nechá sa ním viesť. Pavol nepozná prípad čisto
      idealistického ateistu.
    </para>
    <para>Čo na to povedať? Apoštol sa tu jasne pohráva s protirečením medzi filozofiou a náboženstvom, ktoré panovalo v
      staroveku. Grécka filozofia dospela, aj keď v protirečivej a nedostatočnej forme, pokiaľ ide o detaily, k poznaniu
      jediného základu univerza, k Duchu, ktorý ako jediný je hoden mena Boh. Ale elán, s akým grécka filozofia
      spočiatku kritizovala náboženstvo, čoskoro ochladol a filozofia navzdory tejto svojej podstatnej črte sa neskôr
      stále väčšmi venovala ospravedlňovaniu kultu bohov a zvelebovaniu moci štátu. Bolo teda zrejmé, že „neprávosť
      prekážala pravde“. V tomto zmysle je Pavlova diagnóza vo vzťahu k historickej situácii, ktorú analyzuje, plne
      odôvodnená.
    </para>
    <para>No napriek tomu môžeme skutočne povedať, že v jeho tvrdení je obsiahnutá hodnota, ktorá prekračuje túto určitú
      dejinnú zhodu okolností? Určite je potrebné zmeniť podrobnosti; pokiaľ ide o zásadné črty, neopisuje iba akýsi
      úsek dejín, ale trvalé rozpoloženie ľudstva, človeka pred Bohom. Dejiny náboženstiev sa odvíjajú naraz s dejinami
      ľudstva. Pokiaľ nám je známe, nikdy neexistovala epocha, v ktorej by otázka úplne iného, božského, bola človeku
      cudzia. Vždy bolo nejaké poznanie Boha. A vždy sa v dejinách náboženstiev stretávame, aj keď v rozličných
      podobách, s významným konfliktom medzi poznaním jediného Boha a príťažlivosťou iných mocností, ktoré boli
      považované za nebezpečnejšie, bližšie, a preto dôležitejšie pre človeka než ďaleký a tajomný Boh. Celá história je
      poznačená touto čudesnou dilemou medzi nenásilnou či pokojnou požiadavkou pravdy na jednej strane a útlakom zisku
      na druhej strane, potrebou mať dobré vzťahy s mocnosťami, ktoré svojím vplyvom určujú každodenný život. Znova sme
      svedkami víťazstva zisku nad pravdou, hoci stopa pravdy a jej vlastnej sily nikdy celkom nezmizla, ba žije ďalej v
      často prekvapivých formách uprostred džungle plnej jedovatých rastlín.
    </para>
    <para>Ale platí to aj dnes v úplne nenáboženskej kultúre, v kultúre racionality a jej technického uplatňovania? Ja
      si myslím, že áno. Aj dnes totiž otázka človeka nevyhnutne prekonáva oblasť technickej racionality. Dnes sa
      neobmedzujeme iba na otázku: Čo môžem urobiť? Pýtame sa: Čo mám robiť a kto som? Existujú evolucionistické
      kozmologické systémy, ktoré povyšujú Božiu neexistenciu na úroveň rozumnej evidencie a namýšľajú si, že tak
      dokázali pravdu, ktorou je práve to, že Boha niet. Ale tento typ všeobecnej teórie poznania v podstatných bodoch
      zrádza svoj metodologický charakter. Enormné nedostatky nášho poznania sa zapĺňajú celou sériou scénických
      mytologických aparátov, ktorých fiktívna racionalita nemôže nikoho oklamať. Racionalitu univerza nie je možné
      rozumne vysvetliť na základe iracionálnosti. <emphasis>Logos,</emphasis> ktorý je počiatkom všetkého, zostáva viac
      ako kedykoľvek
      predtým najlepšou hypotézou, hoci len hypotézou. Od nás vyžaduje, aby sme sa zriekli dominantného postoja a
      podstúpili riziko pokorného načúvania. Ani v našich dňoch nemožno povedať, že bolo odstránené pokojné prijímanie
      Božej existencie, ale treba priznať, že ho za nepoznateľné násilne vyhlásili moc a zisk.
    </para>
    <para>Takto aj našu súčasnú situáciu zásadne charakterizuje to isté napätie medzi protichodnými tendenciami, ktoré
      križuje celé dejiny: na jednej strane vnútorná otvorenosť ľudskej duše voči Bohu a na druhej strane ešte
      silnejšia príťažlivosť potrieb a bezprostredných zážitkov. Človek je zovretý medzi nimi. Nie je schopný úplne sa
      striasť Boha, no nemá ani silu vydať sa na cestu za ním. Nedokáže sám vytvoriť most, ktorým by nadviazal konkrétny
      vzťah s Bohom. Stále môžeme so svätým Tomášom tvrdiť, že neverectvo je proti prírode, no zároveň treba dodať, že
      človek nie je schopný celkom vyjasniť ten podivný polotieň, ktorý padá na otázku večných skutočností, a že Boh z
      vlastnej iniciatívy musí vyjsť v ústrety človekovi, ak má vzniknúť ich skutočný vzťah.
    </para>
  </chapter>

  <chapter>
    <title>„NADPRIRODZENÁ“ VIERA A JEJ PÔVOD</title>
    <para>Ale ako je to možné? Táto otázka nás v skutočnosti privádza k našim začiatočným úvahám o štruktúre viery.
      Odpoveď totiž spočíva v tvrdení, že Božie slovo k nám prichádza prostredníctvom ľudí, ktorí si ho vypočuli a
      ktorých zachytilo; prostredníctvom ľudí, pre ktorých sa Boh stal konkrétnou skúsenosťou; ľudí, ktorí ho poznajú
      takpovediac z prvej ruky. Aby sme to pochopili, musíme sa zamyslieť nad štruktúrou poznanie – viera, ktorú sme
      vypracovali na začiatku. Povedali sme, že viera na jednej strane má povahu neautonómneho vedenia, ale na druhej
      strane ju poznačuje akási vzájomná dôvera, vďaka ktorej poznanie iného človeka sa stáva mojím poznaním. Tento
      faktor dôvery zároveň obsahuje prvok účasti: dôverou, ktorú poskytujem druhému, sa stávam účastným na jeho
      poznaní. V tom spočíva takpovediac sociálny aspekt fenoménu viery. Nikto nepozná všetko, ale my všetci spolu
      poznáme to, čo je potrebné vedieť. Viera predstavuje sieť vzájomnej závislosti, ktorá je súčasne sieťou
      solidarity jedných voči druhým, kde každý podporuje druhých a druhí podporujú jeho. Táto základná
      antropologická štruktúra sa objavuje aj v našom vzťahu s Bohom a nachádza tu tiež svoju pôvodnú formu, ako aj
      svoj integračný stredobod.
    </para>
    <para>Naše poznanie Boha sa rovnako zakladá na tejto vzájomnosti, na dôvere, ktorá sa stáva účasťou a ktorá sa
      následne overuje v životnej skúsenosti každého. Aj vzťah k Bohu je zároveň a predovšetkým vzťahom k ľuďom; zakladá
      sa na spoločenstve medzi ľuďmi. Možno tiež povedať, že komunikácia vlastná vzťahu s Bohom poskytuje ľudskej
      komunikácii svoju najradikálnejšiu účinnosť, pretože umožňuje, aby z úrovne utilitaristického záujmu prešla k
      tomu, čo je pre osobu podstatné.
    </para>
    <para>Samozrejme, ak mám prijať za svoje poznanie iného, ktoré sa mi ponúka, a zakúsiť ho v mojom osobnom živote, je
      nevyhnutné, aby som sám bol otvorený voči Bohu. Iba ak je vo mne vnímavý orgán, môže ku mne doľahnúť zvuk večnosti
      prostredníctvom druhého. V tomto zmysle poznanie Boha, na ktorom mám účasť a ktoré dostávam od druhých, je
      osobnejšie než poznanie, o ktoré sa delím s technikom, s odborníkom. Poznanie Boha si vyžaduje vnútornú bdelosť,
      vnútornosť, otvorenosť srdca, s ktorou si v ústraní a tichu osobne uvedomujem, že existuje priamy prístup k
      Stvoriteľovi. Napriek tomu je pravda aj to, že Boh sa neotvára voči izolovanému ja, že obchádza individualistické
      opevnenia: vzťah k Bohu je spätý s našimi bratmi a sestrami.
    </para>
    <para>Na tomto mieste sa nám ukazuje nečakaná cesta. „Prirodzená viera“, ako sme ju nazvali, vďaka ktorej sa
      spoliehame na výsledky, ktoré si sami nemôžeme overiť, nachádza svoje opodstatnenie vo vedení tých, čo dobre
      poznajú daný predmet alebo si ho overili. Takáto viera, hoci si zachováva charakter viery, sa predsa odvoláva na
      videnie iných. Keď sme sa na začiatku zaoberali náboženskou otázkou, zdalo sa nám, že práve tento rozhodujúci
      prvok chýba nadprirodzenej náboženskej viere (aspoň taký bol náš prvý dojem): niet nikoho, kto by videl, ako je to
      v skutočnosti; zdá sa, že existujú iba veriaci – a toto sa nám javilo ako problematický bod náboženskej viery.
      Teraz sme však nútení povedať, že to nie je celkom tak. Aj pri nadprirodzenej viere sú zástupy, ktoré žijú zo
      svedectva niekoľkých, a niekoľkí žijú pre tieto zástupy. Rovnako aj vo veciach Boha nie sme všetci ako slepci,
      ktorí sa náhodne potácajú v tme. Aj tu sú osoby, ktorým bolo dopriate <emphasis>videnie:</emphasis> „Abrahám…
      videl môj deň a
      zaradoval sa,“ povedal Kristus o otcovi veľkej rodiny Izraela (porov. <emphasis>Jn 8, 56)</emphasis>. Kristus
      stojí v samom centre
      dejín ako veľký vizionár a všetky jeho slová vyvierajú z jeho bezprostredného kontaktu s Otcom. Pokiaľ ide o nás,
      týka sa nás táto veta: „Kto vidí <emphasis>mňa</emphasis>, vidí Otca“ <emphasis>(Jn 14, 9)</emphasis>. Kresťanská
      viera je vo svojej podstate účasťou na
      videní Ježiša a umožňuje ju jeho slovo, pravý výraz jeho videnia. Ježišovo videnie je orientačným bodom našej
      viery, jej konkrétnym upevnením.
    </para>
  </chapter>

  <chapter>
    <title>ROZVINUTIE PREDPOKLADOV</title>
    <para>Tieto základné predpoklady znamenajú celý rad dôsledkov, ktoré by som v krátkosti chcel rozvinúť.</para>

    <section>
      <title>Upevnenie viery vo videní Ježiša a svätých</title>
      <para>Ježiš, ktorý pozná Boha priamo, ho <emphasis>vidí</emphasis> a z tohto dôvodu je pravým sprostredkovateľom
        medzi Bohom a
        človekom. Jeho ľudské videnie božskej reality je zdrojom svetla pre všetkých. Ani nad Ježišom však nemožno
        uvažovať celkom izolovane a vytlačiť ho do ďalekej historickej minulosti. Hovorili sme už o Abrahámovi: teraz
        dodajme, že Ježišovo svetlo sa odráža v svätých a cez nich vyžaruje. Ale „svätí“ nie sú iba osoby vyslovene
        kanonizované. Vždy jestvujú aj skrytí svätci, ktorí v spoločenstve s Ježišom získavajú lúč jeho jasu, konkrétnu
        a reálnu skúsenosť Boha.
      </para>
      <para>Na upresnenie tohto faktu môžeme azda využiť tajomný výraz, ktorý používa Starý zákon v príbehu o Mojžišovi:
        aj keď im nebolo umožnené hľadieť tvárou v tvár Bohu, napriek tomu <emphasis>vidia</emphasis> Boha, vidia ho
        aspoň „odzadu“ <emphasis>(Ex 33, 23)</emphasis>.
      </para>
      <para>A práve tak ako Mojžišova tvár žiarila po stretnutí s Bohom, tak aj Ježišovo svetlo žiari cez život týchto
        ľudí. Aj svätý Tomáš Akvinský vychádza z tejto konštatácie, aby poukázal na vedeckú povahu teológie. Treba
        pripomenúť, že (podľa Aristotela) všetky vedy sú vo vzájomnom vzťahu v rámci jedného systému výkladu a vzájomnej
        závislosti. Žiadna z nich nedokazuje alebo nereflektuje celok; každá z nich takým či onakým spôsobom predpokladá
        nejaké opodstatnenie, ktoré nachádza vo svojom východisku, teda v inej vede. Podľa Aristotela iba jedna veda
        preniká k pravému a skutočnému základu všetkého ľudského poznania: z toho dôvodu ju nazýva „prvá filozofia“.
        Všetky ostatné predpokladajú aspoň túto základnú reflexiu, a preto sú <emphasis>„scientiae
          subalternatae“</emphasis>, podriadenými
        vedami, vybudovanými na jednej vede alebo viacerých iných vedách.
      </para>
      <para>Do tejto všeobecnej teórie vedy svätý Tomáš vkladá svoj výklad teológie. Aj teológia, hovorí, je v tomto
        zmysle „podriadená veda“, ktorá „nevidí“ ani „nedokazuje“ svoje posledné základy. Závisí totiž takpovediac od
        „vedy svätých“, od ich videnia: toto videnie je orientačným bodom teologického myslenia, zaručujúcim aj jeho
        legitimitu.
      </para>
      <para>Z tohto hľadiska je práca teológa až „sekundárna“, lebo sa odvoláva na reálnu skúsenosť svätých. Bez tohto
        orientačného bodu, bez hlbokého upevnenia v takejto skúsenosti stráca svoj charakter reality. Toto je tá pokora,
        ktorá sa žiada od teológa… Bez realizmu svätých, bez ich kontaktu s predmetnou skutočnosťou sa teológia stáva
        prázdnou intelektuálnou hrou a stráca aj svoj vedecký charakter.
      </para>
    </section>

    <section>
      <title>Overovanie viery životom</title>
      <para>Keď sa spoliehame na Ježišovo videnie a venujeme dôveru jeho slovu, vôbec sa nehýbeme v úplnej tme. Ježišova
        dobrá zvesť odpovedá na vnútorné očakávanie nášho srdca; zodpovedá vnútornému svetlu nášho bytia, ktoré sa
        rozvíja k Božej pravde. Isteže, my sme predovšetkým veriacimi „z druhej ruky“. Ale svätý Tomáš má pravdu, keď
        opisuje vieru ako proces, ako vnútornú púť, keď hovorí, že „svetlo viery privádza k videniu“. Svätý Ján vo
        svojom evanjeliu viac ráz upriamuje našu pozornosť na tento proces, napríklad v príbehu o Samaritánke. Žena
        rozpráva, čo sa jej stalo s Ježišom a ako v ňom spoznala Mesiáša. Spasiteľ ju privádza na Božiu cestu a potom
        jej dá spoznať seba ako prameň života. To, že to hovorí práve táto žena, všetkých jej rodákov donútilo počúvať
        ju; uveria v Ježiša „vďaka žene“, uveria z druhej ruky. Napriek tomu pozvú Ježiša, aby u nich zostal, a tak s
        ním vstúpia do dialógu. Napokon môžu povedať žene: „Už veríme nielen pre tvoje slovo, ale sami sme počuli a
        vieme, že toto je naozaj Spasiteľ sveta“ <emphasis>(Jn 4, 42)</emphasis>. V živom stretnutí sa viera premenila
        na poznanie, na
        „vedenie“.
      </para>
      <para>Pravda, oklamali by sme sa, keby sme si predstavovali nasledujúcu cestu viery ako priamočiary proces čistého
        a jednoduchého rozvoja. Keďže je spätá s našim životom so všetkými jeho úspechmi a porážkami, vždy a znova
        sa zúčastňujeme na poklesoch, ktoré nás zaväzujú začínať odznova. Každý vek života musí hľadať svoju zrelosť aj
        napriek tomu, že často padá do nezrelosti. Aj tak však možno povedať, že život viery umožňuje rast určitej
        evidentnosti viery: jej realita nás zasahuje a skúsenosť vydareného života viery nás uisťuje, že Ježiš je
        skutočne Spasiteľ sveta. Tu sa ten druhý aspekt napája priamo na prvý aspekt: v Novom zákone pojem „svätí“
        označoval všetkých kresťanov. Títo určite nemali všetky vlastnosti, aké sa vyžadujú od kanonizovaného svätca.
        Ale týmto označením sa vyjadrovalo to, že všetci pre svoju skúsenosť so vzkrieseným Pánom boli povolaní, aby sa
        stali orientačným bodom pre ostatných a uvádzali ich do kontaktu s Ježišovým videním živého Boha. To platí aj
        dnes: veriaci, ktorý sa nechá stvárňovať a viesť vierou Cirkvi, aj keď má rozličné slabosti a ťažkosti, mal by
        byť oknom otvoreným pre svetlo živého Boha, a ak skutočne verí, naozaj ním aj je. Veriaci by mal byť opozičnou
        silou proti mocnostiam, ktoré neprávosťami prekážajú pravde; proti múru predsudkov, ktorý bráni výhľadu na Boha.
        Viera, ktorá je ešte len v začiatkoch, musí mať možnosť nejakým spôsobom sa o neho oprieť. Tak ako sa
        Samaritánka stala pozvánkou pre Ježiša; rovnako v temnote sveta, ktorý sa búri proti Bohu, je viera veriacich
        podstatným orientačným bodom pre hľadajúcich Boha.
      </para>
    </section>

    <section>
      <title>„Ja“, „ty“ a „my“ vo viere</title>
      <para>Sprostredkujúci zákrok Ježišu a svätých, ktorý z neho vychádza, napokon vyúsťuje do tretej úvahy. Úkon viery
        je výsostne osobným úkonom a je upevnený v najintímnejšej hĺbke ľudského ja. No práve preto, že je až taký
        osobný, je súčasne aj úkonom komunikácie. Vo svojej hlbokej prirodzenosti je ja vždy späté s ty a naopak:
        autentický vzťah, ktorý sa stáva „komunikáciou“, sa môže zrodiť jedine v hĺbke osoby. Veriť – ako sme hovorili –
        znamená mať účasť na Ježišovom videní, spoľahnúť sa na Ježiša; svätý Ján, ktorý sa opiera o Ježišovu hruď, je
        symbolom toho, čo znamená viera. Veriť znamená komunikovať s Ježišom a takto sa oslobodzovať od útlaku proti
        pravde, oslobodzovať svoje ja od vlastného vhĺbenia do seba a stať sa odpoveďou Otcovi, jeho láske, jeho súhlasu
        s naším bytím, jeho vykúpeniu, ktorým premáha „svet“.
      </para>
      <para>Vo svojej najhlbšej podstate je teda viera „spolubytím“, rozbitím izolácie svojho ja, ktorá je aj jeho
        chorobou. Úkon viery je otvorením sa ďalekým obzorom, zborením bariéry vlastnej subjektivity, tým, čo Pavol
        opisuje slovami: „Už nežijem ja, ale vo mne žije Kristus“ (<emphasis>Gal 2, 20</emphasis>).
      </para>
      <para>Takto rozložené ja sa nachádza opäť vo väčšom, novom ja. Pavol opisuje tento proces, v ktorom sa prvé ja
        rozkladá a opäť sa prebúdza vo väčšom ja ako „znovuzrodenie“. V tomto novom ja, do ktorého ma pohrúžila
        oslobodzujúca viera, nie som spojený iba s Ježišom, ale zisťujem, že som spojený so všetkými, čo kráčali po tej
        istej ceste. Inými slovami, viera je nevyhnutne ekleziálnym úkonom. Žije a hýbe sa v spoločenstve „my“ Cirkvi,
        pretože nás stotožňuje so spoločenstvom „ja“ Ježiša Krista. V tomto novom subjekte sa rúca múr medzi mnou a
        druhými; múr, ktorý oddeľuje moju subjektivitu od vonkajšieho sveta a robí ho pre mňa neprístupným; múr medzi
        mnou a hĺbkou bytia. V tomto novom subjekte som Ježišovým súčasníkom a patria mi aj všetky skúsenosti Cirkvi,
        lebo sa stali mojimi vlastnými skúsenosťami.
      </para>
      <para>Samozrejme, že toto znovuzrodenie sa neodohráva v jednom okamihu, ale trvá počas celej cesty môjho života.
        Podstatné je to, že svoju osobnú vieru nemôžem budovať v súkromnom dialógu s Ježišom. Viera buď žije v tomto
        „my“, alebo nežije vôbec. Viera a život, pravda a život, ja a my sú neoddeliteľné. Iba v rámci prežívanej
        existencie spoločenstva „my“ veriacich, „my“ Cirkvi viera rozvíja svoju logiku, svoju organickú podobu.
      </para>
      <para>Zhrnieme to. Tak ako v otázkach každodenného života, aj v našom vzťahu s Bohom môžeme nájsť cestu jedine v
        účasti na poznaní druhých. V našom vzťahu s Bohom sú prítomní tí, ktorí vidia, ktorí zakúšajú – a práve o nich
        sa v našej viere môžeme opierať. Istým spôsobom nám odovzdávajú vlastnú istotu. My, ktorí predstavujeme zástupy,
        nie sme však čisto a jednoducho slepí pred Bohom. Opierame sa o tých, ktorí vidia, a ako postupne napredujeme
        smerom k nemu, v hĺbke vlastného bytia sa nám stále väčšmi prebúdza pochovaná spomienka na Boha, zapísaná v
        srdci každého človeka. Prežívaná blízkosť Boha nám navracia zrak: ten nám svedčí o jeho pravde.
      </para>
      <para>Zdanlivo skeptická Pascalova rada svojmu priateľovi agnostikovi je správna: začni s bláznovstvom viery a
        dospeješ k poznaniu. Toto bláznovstvo je múdrosťou: cestou pravdy.
      </para>
      <para>Prednáška Jeho Eminencie kardinála Josepha Ratzingera v <emphasis>Scuola di Cultura Cattolica di S. Croce
      </emphasis> v
        Bassane.
      </para>
    </section>
  </chapter>
</book>