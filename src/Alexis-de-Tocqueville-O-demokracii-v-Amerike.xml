<?xml version="1.0" encoding="utf-8"?>
<book xmlns="http://docbook.org/ns/docbook" version="5.0" xml:lang="sk">
  <info>
    <title>O demokracii v Amerike (s. 452–470, 484-489, 639-650)</title>
    <author>
      <firstname>Alexis</firstname>
      <othername>de</othername>
      <surname>Tocqueville</surname>
    </author>
    <publisher>
      <publishername>Kalligram</publishername>
      <address>
        <city>Bratislava</city>
      </address>
    </publisher>
    <pubdate>2009</pubdate>
  </info>

  <chapter>
    <title></title>   <!-- Kvoli vytvoreniu nadpisu "Kapitola" -->
    <section>
      <title>O vplyve mravov na udržanie demokratickej republiky v spojených štátoch</title>
      <para>Už som povedal, že pokladám mravy za jednu z hlavných všeobecných príčin, ktorým sa dá pripísať udržanie
        demokratickej republiky v Spojených štátoch.
      </para>
      <para>Výraz
        <emphasis>mravy</emphasis>
        tu chápem v tom istom zmysle, aký spájali Rimania so slovom
        <emphasis>mores</emphasis>
        ; nepoužívam ho iba na mravy v
        pravom zmysle slova, ktoré by sme mohli nazvať aj zvyklosťami duše, ale i na rozličné predstavy ľudí, na názory,
        čo medzi nimi kolujú, a na celý súbor myšlienok tvoriacich zvyklosti ducha.
      </para>
      <para>Pod týmto slovom chápem morálny aj intelektuálny stav národa. Mojím cieľom nie je podať obraz o amerických
        mravoch; v danej chvíli sa obmedzím na hľadanie toho, čo prispieva k udržaniu politických inštitúcií.
      </para>
    </section>

    <section>
      <title>O náboženstve ako politickej inštitúcii a o tom, ako významne prispieva k udržaniu demokratickej republiky
        v Amerike
      </title>
      <formalpara>
        <emphasis>
          Severnú Ameriku obývajú ľudia, ktorí vyznávajú demokratické a republikánske kresťanstvo – Príchod
          katolíkov – Prečo dnešní katolíci tvoria najdemokratickejšiu a najrepublikánskejšiu triedu
        </emphasis>
      </formalpara>
      <para>Po boku každého náboženstva stojí politický názor, ktorý mu je príbuzný.</para>
      <para>Keď necháte ľudského ducha kráčať vlastnou cestou, usporiada rovnakým spôsobom politickú spoločnosť aj božiu
        obec; pokúsi sa, ak to tak smiem povedať,
        <emphasis>zosúladiť</emphasis>
        zem s nebom.
      </para>
      <para>Najväčšiu časť anglickej Ameriky osídlili ľudia, ktorí unikli pápežskej autorite a už sa nepodriadili
        nijakej náboženskej nadvláde; priniesli teda do Nového sveta kresťanstvo, ktoré by som najlepšie vystihol
        slovami demokratické a republikánske: to významne uľahčí nastolenie republiky a demokracie vo verejných
        záležitostiach. Politika s náboženstvom boli od počiatku v zhode a v zhode naďalej zostávajú.
      </para>
      <para>Je to už asi päťdesiat rokov, čo Írsko začalo zásobovať Spojené štáty katolíckym obyvateľstvom. Americký
        katolicizmus získal i nových stúpencov: dnes môžeme v Únii stretnúť viac než milión kresťanov vyznávajúcich
        pravdy rímskej cirkvi.
      </para>
      <para>Títo katolíci prejavujú veľkú vernosť svojmu kultu, sú plní zápalu a horlivosti pre svoju vieru, a napriek
        tomu sú najrepublikánskejšou a najdemokratickejšou triedou v Spojených štátoch. Na prvý pohľad je to
        prekvapujúce, ale keď nad tým pouvažujeme, bez námahy odhalíme skryté príčiny.
      </para>
      <para>Myslím, že je nesprávne pokladať katolícke náboženstvo za prirodzeného nepriateľa demokracie. Naopak,
        spomedzi rozličných kresťanských učení sa mi zdá katolicizmus pre rovnosť podmienok najpriaznivejší. Katolícke
        náboženské spoločenstvo tvoria len dva prvky: kňazi a ľudia. Jedine kňaz stojí nad svojimi vernými; pod ním sú
        si všetci rovní.
      </para>
      <para>Pokiaľ ide o dogmy, katolicizmus stavia na rovnakú úroveň všetkých ľudí; predpisuje rovnakú vieru vedcovi aj
        nevzdelancovi, géniovi aj obyčajnému človeku; prikazuje rovnaké náboženské úkony bohatému aj chudobnému, rovnako
        prísne tresty ukladá mocnému aj slabému. S nijakým smrteľníkom nevyjednáva, keďže má na každého človeka rovnaké
        meradlo, rád vidí, ako všetky spoločenské triedy splývajú pred jedným oltárom, tak ako splývajú v očiach Božích.
      </para>
      <para>Pokiaľ vedie katolicizmus veriacich k poslušnosti, znamená to, že ich vôbec nepripravuje na nerovnosť. Je to
        opak protestantizmu, ktorý vo všeobecnosti vedie ľudí oveľa menej k rovnosti než k nezávislosti.
      </para>
      <para>Katolicizmus je ako absolútna monarchia. Keď odstránite panovníka, podmienky budú rovnejšie než v
        republikách.
      </para>
      <para>Často sa stalo, že katolícky kňaz vyšiel zo svätyne, vnikol do spoločnosti ako istá moc a usadil sa niekde
        uprostred spoločenskej hierarchie; niekedy dokonca využil svoj náboženský vplyv, aby prispel k udržaniu
        politického poriadku, ktorého bol súčasťou: a tak sme mohli vidieť katolíkov obhajovať aristokraciu duchom
        náboženstva.
      </para>
      <para>Keď však kňazov nepripustia k vláde, prípadne od nej sami bočia, ako to robia v Spojených Štátoch, niet na
        svete nikoho, kto by bol schopnejší než katolíci prostredníctvom svojej viery vnášať do sveta politiky myšlienku
        rovnosti podmienok.
      </para>
      <para>Ak by teda katolíkov v Spojených štátoch neviedol k demokratickým a republikánskym názorom charakter ich
        viery, aspoň s nimi nebudú v prirodzenom rozpore. Lenže ich spoločenské postavenie a malý počet zákonite
        spôsobujú, že k nim inklinujú.
      </para>
      <para>Katolíci sú zväčša chudobní, preto potrebujú, aby vládli všetci občania, aby sa i oni dostali k vláde. Okrem
        toho sú v menšine, preto potrebujú, aby sa rešpektovali práva všetkých, aby mali zabezpečené slobodné
        uplatňovanie svojich. Tieto dve príčiny ich vedú, hoci aj nechtiac, k politickým názorom, ktoré by možno
        zastávali menej horlivo, keby boli bohatí a mali prevahu.
      </para>
      <para>Katolícke duchovenstvo v Spojených štátoch sa ani nepokúsilo bojovať proti tejto politickej tendencii; skôr
        sa ju pokúša ospravedlňovať. Katolícki kňazi v Amerike rozdelili duchovný svet na dve časti: v jednej ponechali
        zjavené dogmy a bez diskusie sa im podriaďujú; do druhej umiestili politickú pravdu a myslia si, že Boh ju
        ponechal slobodnému skúmaniu ľudí. A tak sú katolíci v Spojených štátoch najpokornejšími veriacimi a zároveň
        najnezávislejšími občanmi.
      </para>
      <para>Možno teda povedať, že v Spojených štátoch niet jedinej náboženskej doktríny, ktorá by bola nepriateľská
        demokratickým a republikánskym inštitúciám. Všetci duchovní hovoria rovnakým jazykom; ich názory sú v súlade so
        zákonmi a v ľudskom duchu tam vládne takpovediac jediný prúd.
      </para>
      <para>Práve som býval v jednom z najväčších miest Únie, keď ma pozvali na politické zhromaždenie, ktorého cieľom
        bolo pomôcť Poliakom zbraňami aj peniazmi.
      </para>
      <para>Našiel som dve –až tritisíc ľudí zhromaždených vo veľkej sále, pripravených súhlasiť. Čoskoro na okraj pódia
        určeného pre rečníkov vystúpil kňaz v cirkevnom rúchu. Prítomní mlčky stáli s obnaženými hlavami a kňaz sa im
        prihovoril takto:
      </para>
      <para>„Všemocný Bože! Bože vojsk! Ty, ktorý si živil duše a viedol údy našich otcov, keď bránili sväté práva
        svojej národnej nezávislosti; Ty, ktorý si im dožičil víťazstvo nad odporným útlakom a doprial nášmu ľudu
        dobrodenie mieru a slobody! Ó, Pane, obráť svoj dobrotivý pohľad na druhú pologuľu a maj zľutovanie s hrdinským
        ľudom, ktorý dnes bojuje tak, ako sme kedysi bojovali my za rovnaké práva! Pane, Ty, ktorý si stvoril všetkých
        ľudí na rovnaký obraz, nedopusť, aby despotizmus zničil tvoje dielo a udržiaval na zemi nerovnosť. Všemocný
        Bože, bedli nad osudom Poliakov a urob ich hodnými slobody; nech Tvoja múdrosť kraľuje v ich radách, nech Tvoju
        silu pocítia vo svojich ramenách; rozsej strach medzi ich nepriateľmi, rozdeľ sily, čo sa ich chystajú zničiť, a
        nedovoľ, aby sa zavŕšila nespravodlivosť, ktorej bol svet svedkom pred päťdesiatimi rokmi. Pane, Ty, ktorý držíš
        vo svojej mocnej ruke duše národov aj srdcia všetkých ľudí, povzbuď spojencov vo svätej veci spravodlivosti;
        učiň, aby francúzsky národ konečne povstal, zanechal pokoj, v ktorom ho držia jeho vodcovia, a znova sa pustil
        do boja za slobodu na svete.
      </para>
      <para>Ó, Pane, neodvráť od nás nikdy svoju tvár; dovoľ, aby sme vždy boli najzbožnejším a najslobodnejším
        národom.
      </para>
      <para>Všemocný Bože, vyslyš dnes našu modlitbu; zachráň Poliakov. Prosíme ťa o to v mene tvojho milovaného syna,
        nášho Pána Ježiša Krista, ktorý zomrel na kríži za spásu celého ľudstva.
        <emphasis>Amen</emphasis>
        .“ A celé zhromaždenie opakovalo
        jednohlasne
        <emphasis>Amen</emphasis>
        .
      </para>
    </section>

    <section>
      <title>Nepriamy vplyv náboženskej viery na politickú spoločnosť v Spojených Štátoch</title>
      <formalpara>
        <emphasis>
          Kresťanská morálka je vo všetkých sektách – Vplyv náboženstva na mravy Američanov – Úcta k manželskému zväzku
          – Ako náboženstvo uzatvára predstavy Američanov do istých hraníc a zmierňuje ich vášeň k novotám – Názor
          Američanov na politickú prospešnosť náboženstva – Ich úsilie rozšíriť a zabezpečiť jeho vládu
        </emphasis>
      </formalpara>
      <para>Práve som ukázal, že v Spojených štátoch malo náboženstvo priamy vplyv na politiku. Jeho nepriamy vplyv sa
        mi zdá ešte silnejší, pretože vôbec nehovorí o slobode, ktorá najlepšie učí Američanov byť slobodnými.
      </para>
      <para>V Spojených štátoch je nespočetné množstvo siekt. Všetky sa líšia kultom, akým treba uctievať Stvoriteľa, no
        všetky sa zhodujú v tom, aké povinnosti majú k sebe ľudia navzájom. Každá sekta teda uctieva Boha svojím
        spôsobom, ale všetky hlásajú v mene Boha rovnakú morálku. Každému človeku veľmi záleží na tom, aby bolo jeho
        náboženstvo pravdivé, ale pre spoločnosť to vôbec neplatí. Pokiaľ ide o posmrtný život, spoločnosť sa nemá čoho
        obávať ani v čo dúfať; nie je pre ňu také dôležité, aby všetci občania vyznávali pravé náboženstvo, ale aby
        nejaké náboženstvo vyznávali. Ostatne, všetky sekty v Spojených štátoch sú súčasťou veľkej kresťanskej jednoty a
        kresťanská morálka je všade rovnaká.
      </para>
      <para>Možno predpokladať, že niektorí Američania sa pri vyznávaní kultu, ktorým uctievajú Boha, riadia skôr
        svojimi zvykmi než presvedčením. V Spojených štátoch je zvrchovaná moc náboženská, a v dôsledku toho musí byť
        pokrytectvo všeobecné; Amerika je však aj tým miestom na svete, kde si kresťanské náboženstvo zachovalo
        najväčšiu skutočnú moc nad dušami; a nič nedokazuje lepšie, aké je pre človeka užitočné a prirodzené, keď je
        krajina, v ktorej má dnes náboženstvo najväčšiu moc, najvzdelanejšou i najslobodnejšou zároveň.
      </para>
      <para>Povedal som, že americkí kňazi sa vo všeobecnosti vyslovujú za občiansku slobodu, z ktorej nevylučujú ani
        tých, čo vôbec neuznávajú náboženskú slobodu; napriek tomu nepodporujú nijaký konkrétny politický systém.
        Stránia sa verejných záležitostí a nemiešajú sa do života strán. A tak nemožno povedať, že v Spojených štátoch
        by malo náboženstvo vplyv na zákony, ani nijako nepôsobí na politické názory, ale usmerňuje mravy, a keď riadi
        rodinu, pracuje i na riadení štátu.
      </para>
      <para>Ani najmenej nepochybujem, že veľká prísnosť mravov, ktorú vidíme v Spojených štátoch, pramení z viery.
        Náboženstvo často nie je schopné odradiť človeka od nesčíselných pokušení, ktoré mu núka šťastena. Nevedelo by v
        ňom zmierniť túžbu po bohatstve, ktorá poháňa všetko, ale suverénne ovláda dušu ženy, a mravy určuje žena. Niet
        na svete krajiny, kde by sa manželský zväzok rešpektoval väčšmi a kde ľudia majú o manželskom šťastí vyššiu a
        správnejšiu mienku, než je Amerika.
      </para>
      <para>V Európe sa takmer všetky spoločenské nepokoje rodia pri domácom kozube a neďaleko svadobného lôžka. Tam
        ľudia začínajú pohŕdať prirodzenými zväzkami a dovolenými rozkošami, tam sa rodí záľuba v neviazanosti, nepokoj
        srdca, nestálosť túžob. Európan zmietaný búrlivými vášňami, ktoré často rozvrátili jeho vlastný domov, len ťažko
        sa podriaďuje zákonodarným právomociam štátu. Keď Američan opustí nepokoj politického sveta a vráti sa do kruhu
        svojej rodiny, nájde v nej obraz poriadku a pokoja. Tam sú všetky jeho radosti jednoduché a prirodzené, jeho
        potešenia nevinné a pokojné; a pretože svoje šťastie dosahuje usporiadaným životom, ľahko si zvykne ovládať
        svoje názory aj svoje záľuby.
      </para>
      <para>Zatiaľ čo Európan sa pokúša uniknúť domácemu trápeniu znepokojovaním spoločnosti, Američan čerpá zo svojho
        domova lásku k poriadku, ktorú potom prenáša do štátnych záležitostí.
      </para>
      <para>V Spojených Štátoch náboženstvo neriadi len mravy, ale rozširuje svoju vládu aj na ľudský rozum.</para>
      <para>Niektorí Američania vyznávajú kresťanské učenie, pretože mu veria, iní preto, že sa obávajú vzbudzovať
        dojem, že mu neveria. Kresťanstvo teda vládne bez prekážok, so súhlasom všetkých. Z toho vyplýva, ako som už
        uviedol, že všetko v morálnom svete je isté a nemenné, zatiaľ čo svet politiky je ponechaný na diskusiu a pokusy
        ľudí. Ľudský duch tak nemá nikdy pred sebou nekonečné pole; nech by bol akýkoľvek odvážny, z času na čas sa musí
        zastaviť pred neprekonateľnými prekážkami. Skôr než sa pustí do niečoho nového, je nútený prijať isté prvotné
        údaje a podriadiť svoje najodvážnejšie koncepcie určitým formám, ktoré ho brzdia a zadržiavajú.
      </para>
      <para>Predstavivosť Američanov, aj pokiaľ ide o najväčšie prehrešky, napreduje len obozretne a neisto; jej prejavy
        sú rozpačité, realizácia neúplná. Tieto zdržanlivé návyky existujú aj v politických kruhoch a podporujú najmä
        pokoj v národe, ako aj trvanie inštitúcií, ktoré si vytvoril. Príroda s okolnosťami urobili z obyvateľa
        Spojených štátov odvážneho človeka; ľahko si to uvedomíme, keď vidíme, akým spôsobom sa usiluje o majetok. Keby
        sa duch Američanov oslobodil od všetkých zábran, čoskoro by sme medzi nimi stretli najodvážnejších novátorov a
        najneúprosnejších logikov na svete. Lenže americkí revolucionári sú nútení ostentatívne dávať najavo rešpekt k
        morálke a kresťanskej spravodlivosti; ten im nedovoľuje bezstarostne porušovať zákony, ktoré sa stavajú do cesty
        ich zámerom; a keby sa i mohli povzniesť nad svoje zábrany, brzdili by ich ešte zábrany ich stúpencov. Až
        doteraz sa v Spojených štátoch nenašiel nikto, kto by sa odvážil vysloviť zásadu, že v záujme spoločnosti je
        dovolené všetko. Túto bezbožnú zásadu vynašli v storočí slobody akoby na ospravedlnenie všetkých budúcich
        tyranov.
      </para>
      <para>Takže zatiaľ čo zákon umožňuje americkému ľudu urobiť všetko, náboženstvo mu bráni všetko chcieť a
        nedovoľuje mu o všetko sa pokúšať.
      </para>
      <para>Náboženstvo, ktoré v Amerike nikdy nezasahuje priamo do riadenia spoločnosti, musíme teda považovať za ich
        základnú politickú inštitúciu, lebo ak im aj neposkytuje záľubu v slobode, aspoň im uľahčuje jej užívanie.
      </para>
      <para>Z tohto hľadiska sa na náboženskú vieru dívajú aj sami obyvatelia Spojených štátov. Neviem, či všetci
        Američania veria vo svoje náboženstvo, veď ktože už vie čítať v ľudskom srdci? Som si však istý, že ho pokladajú
        za nevyhnutné na udržanie republikánskych inštitúcií. To nie je názor jednej triedy občanov či jednej strany,
        ale celého národa; stretneme sa s ním vo všetkých vrstvách.
      </para>
      <para>Keď v Spojených štátoch politik napadne dajakú sektu, nie je to dôvod, aby ho nepodporili aj stúpenci tejto
        sekty. Ak však napadne odrazu všetky sekty, každý od neho ujde a on zostane sám.
      </para>
      <para>Práve keď som bol v Amerike, dostavil sa na zasadanie porotného súdu v Chesterskom okrese (štát New York)
        svedok a vyhlásil, že neverí v existenciu Boha a nesmrteľnosť duše. Predseda odmietol prijať jeho prísahu s
        odôvodnením, že svedok vopred zničil dôveru, ktorú by mohli pripísať jeho slovám.
        <footnote>
          <para>
            <emphasis>New York Spectator</emphasis>
            z 23. augusta 1831 informoval o udalosti slovami: „Zmierovací súd Chesterského okresu (New
            York) pred niekoľkými dňami odmietol svedka, ktorý vyhlásil, že neverí v existenciu Boha. Predsedajúci sudca
            vraj doteraz netušil, že existuje človek, ktorý neverí v existenciu Boha, že táto viera je zárukou každého
            svedectva na súde a že on nevie o nijakom súdnom prípade v kresťanskej krajine, kde by bol pripustený
            svedčiť
            človek bez tejto viery.“
          </para>
        </footnote>
        Noviny informovali o tejto
        udalosti bez komentára.
      </para>
      <para>Američania si tak dokonale spájajú vo svojom vnútri kresťanstvo so slobodou, že takmer nemôžu pochopiť jedno
        bez druhého. A vôbec to pre nich nie je ďalšia z jalových vier, ktoré minulosť odkazuje prítomnosti a ktorá v
        duši skôr vegetuje, než by žila.
      </para>
      <para>Videl som Američanov, ako sa združujú a posielajú kňazov do nových štátov na západe, aby tam zakladali školy
        a kostoly; majú obavy, že sa náboženstvo uprostred lesov stratí a vznikajúci národ nebude rovnako slobodný ako
        ten, z ktorého vzišiel. Stretol som bohatých obyvateľov Nového Anglicka, ktorí opustili svoju krajinu a odišli
        položiť základy kresťanstva a slobody na brehy Missouri či do illinoiských prérií. A tak sa v Spojených štátoch
        náboženská horlivosť vždy nanovo rozdúchava v plameni vlastenectva. Pomyslíte si, že títo ľudia konajú výlučne s
        ohľadom na posmrtný život, ale mýlite sa: večnosť je len jednou z ich starostí. Keď sa porozprávate s týmito
        misionármi kresťanskej civilizácie, zaskočí vás, ako často budú hovoriť o blahu na tomto svete a že tam, kde by
        ste čakali samých veriacich, nájdete politikov. Povedia vám: „Všetky americké republiky sa navzájom podporujú.
        Keby republiky na západe upadli do anarchie alebo museli znášať jarmo despotizmu, republikánske inštitúcie,
        ktoré prekvitajú na brehoch Atlantického oceánu, by boli vo veľkom nebezpečenstve. Záleží nám na tom, aby nové
        Štáty boli zbožné, umožní nám to zostať slobodnými.“
      </para>
      <para>Také sú názory Američanov, ale ich omyl je zrejmý. Každý deň mi veľmi učene dokazujú, že v Amerike je všetko
        veľmi dobré s výnimkou práve tohto náboženského ducha, ktorý obdivujem. Zisťujem, že slobode a šťastiu ľudského
        rodu na druhej strane oceánu zostáva len veriť so Spinozom vo večnosť sveta a s Cabanisom obhajovať názor, že
        mozog vylučuje myšlienky. Na to naozaj nemôžem nič povedať, iba že tí, ktorí rozprávajú týmto jazykom, neboli v
        Amerike a nevideli ani zbožné, ani slobodné národy. Počkám teda, kým sa vrátia.
      </para>
      <para>Vo Francúzsku sú ľudia, ktorí považujú republikánske inštitúcie za prechodný nástroj svojej veľkosti. Očami
        premeriavajú obrovskú vzdialenosť, ktorá delí ich neresti a biedu od moci a bohatstva, a chceli by do tej
        priepasti nahrnúť trosky, aby sa ju pokúsili zasypať. Pre slobodu sú tým, čím boli v stredoveku slobodné zbory
        pre kráľov; vedú vojnu na vlastné konto, aj keď pod jej zástavou: republika bude vždy žiť tak dlho, aby ich
        vytiahla z ich súčasnej nízkosti. Lenže im sa neprihováram; sú aj iní, ktorí vidia v republike trvalý a pokojný
        stav, nevyhnutný cieľ, ku ktorému moderné spoločnosti každodenne vedú myšlienky a mravy a ktorí by úprimne
        chceli pripraviť ľudstvo na slobodu. Ak takí ľudia útočia na náboženskú vieru, vedú ich vlastné vášne, a nie
        záujmy. Despotizmus sa môže zaobísť bez viery, ale sloboda nie. Náboženstvo je oveľa dôležitejšie v republike,
        ktorú tí ľudia velebia, než v monarchii, na ktorú útočia, dôležitejšie v demokratických republikách než v
        ktorýchkoľvek iných. Ako by sa spoločnosť mohla vyhnúť záhube, keby sa uvoľňovalo politické puto a neutužovalo
        puto morálne? Čo s národom, ktorý je sám sebe pánom, ak sa nepodriaďuje Bohu?
      </para>
    </section>

    <section>
      <title>O hlavných príčinách, ktoré robia náboženstvo v Amerike silným</title>
      <formalpara>
        <emphasis>
          Úsilie, ktoré Američania vynaložili na odlúčenie cirkvi od štátu – Zákony, verejná mienka a úsilie samotných
          kňazov prispievajú k tomuto výsledku – Práve tomu treba pripísať vplyv, ktorým v Spojených štátoch pôsobí
          náboženstvo na duše ľudí – Prečo – Aký je dnes prirodzený stav človeka, pokiaľ ide o náboženstvo – Aký osobný
          a náhodný dôvod sa v niektorých krajinách stavia proti tomu, aby sa ľudia prispôsobili takému stavu
        </emphasis>
      </formalpara>
      <para>Filozofi 18. storočia veľmi jednoducho vysvetľovali postupné oslabovanie viery. Hovorili, že náboženská
        horlivosť musí zhasínať úmerne so vzrastom slobody a vzdelanosti. Je mrzuté, že fakty sa vôbec nezhodujú s touto
        teóriou.
      </para>
      <para>Existuje európska populácia, ktorej neviera sa vyrovná len jej otupenosti a nevedomosti, zatiaľ čo v Amerike
        jeden z najslobodnejších a najvzdelanejších národov na svete horlivo plní všetky povinnosti súvisiace s
        náboženstvom.
      </para>
      <para>Po mojom príchode do Spojených štátov mi ako prvý udrel do očí práve tento náboženský aspekt krajiny. Tak
        ako sa predlžoval môj pobyt, badal som veľké politické dôsledky, ktoré vyplývali z týchto nových faktov.
      </para>
      <para>U nás doma som videl, že náboženský duch a duch slobody kráčajú takmer vždy opačným smerom. Tam som ich
        našiel v úzkom spojení: kraľovali spolu na tej istej pôde.
      </para>
      <para>Cítil som, že moja túžba spoznať príčinu toho javu je každým dňom väčšia.</para>
      <para>Aby som to pochopil, vypytoval som sa veriacich všetkých vyznaní, skúmal som najmä kňazskú komunitu, ktorá
        uchováva obsah rozličných vierovyznaní a má osobný záujem na ich trvaní. Náboženstvo, ktoré vyznávam, ma
        zblížilo predovšetkým s katolíckym duchovenstvom a zakrátko som s viacerými jeho členmi nadviazal blízky vzťah.
        Každému z nich som vyjadril svoje prekvapenie a vysvetlil svoje pochybnosti: zistil som, že všetci tí ľudia sa
        medzi sebou líšia len v detailoch; všetci však pripisovali predovšetkým úplnému odlúčeniu cirkvi od Štátu
        pokojnú nadvládu, ktorú má náboženstvo v ich krajine. Nebojím sa povedať, že počas môjho pobytu v Amerike som
        nestretol jediného človeka, kňaza či laika, ktorý by s tým názorom nesúhlasil.
      </para>
      <para>To ma priviedlo k pozornejšiemu skúmaniu postavenia amerických kňazov v politickej spoločnosti, čo som
        dovtedy neurobil. S prekvapením som zistil, že nezastávajú nijaké verejné funkcie.
        <footnote>
          <para>
            Ibaže by sme takto označili funkciu, ktorú mnohí z nich vykonávajú v školách. Spoločnosť totiž najväčšiu
            časť výchovy zverila kňazom.
          </para>
        </footnote>
        Nevidel som ani jediného v
        administratíve a zistil som, že nie sú ani členmi nijakých zastupiteľských orgánov.
      </para>
      <para>Vo viacerých štátoch im politickú kariéru
        <footnote>
          <para>Pozri Ústavu štátu New York, čl. 7, § 4 Ibidem Severnej Karolíny, čl. 31 Ibidem Virgínie</para>
          <para>Ibidem Južnej Karolíny, čl. 1 § 26 Ibidem Tennessee, čl. 8, § 1 Ibidem Louisiany, čl. 2., § 22.</para>
          <para>Článok v Ústave štátu New York znie takto:</para>
          <para>„Pretože sú pastori svojím povolaním zasvätení službe Bohu a majú na starosti ľudské duše, pri plnení
            týchto dôležitých úloh by ich nemalo nič rušiť; v dôsledku toho nemôže byť nijaký pastor či kňaz, nech patrí
            k akejkoľvek sekte, poverený žiadnou verejnou funkciou, občianskou či vojenskou.“
          </para>
        </footnote>
        znemožnil zákon; vo všetkých ostatných verejná mienka.
      </para>
      <para>Keď som nakoniec začal skúmať, aký je duch samotného kléru, zistil som, že väčšina jeho členov sa akoby
        dobrovoľne vzďaľuje od moci a pociťuje akúsi profesijnú hrdosť, že moc jej nie je blízka.
      </para>
      <para>Počul som, ako dávali do kliatby ctižiadosť a nepoctivosť, nech by boli politické názory a ambície ich
        nositeľov akékoľvek. Počúvajúc ich som sa naučil, že v očiach Boha nemožno ľudí odsúdiť ani za takéto názory,
        keď sú úprimné, a že nie je o nič väčší hriech dopustiť sa chyby pri vládnutí, než pomýliť sa v spôsobe, ako si
        postaviť dom alebo dosiahnuť svoj cieľ.
      </para>
      <para>Videl som, ako starostlivo a s osobným záujmom bočia od styku s ktoroukoľvek stranou.</para>
      <para>Tieto fakty ma nakoniec presvedčili, že mi v Amerike hovorili pravdu. Preto som sa rozhodol postúpiť od
        faktov k príčinám pýtal som sa, ako sa mohlo stať, že zmenšovaním zdanlivej moci náboženstva sa zvýšila jeho
        reálna moc, a myslím, že nebolo nemožné to zistiť.
      </para>
      <para>Krátke obdobie šesťdesiatich rokov nikdy nevyplní celú predstavivosť človeka; nedokonalé radosti tohto sveta
        nikdy nepostačia jeho srdcu. Spomedzi všetkých tvorov jedine človek prejavu je prirodzenú nechuť k existencii a
        nesmiernu túžbu existovať; pohŕda životom a obáva sa ničoty. Tieto protichodné inštinkty stále nabádajú jeho
        dušu na rozjímanie o druhom svete a práve náboženstvo ju k tomu vedie. Náboženstvo je teda len osobitnou formou
        nádeje a je pre ľudské srdce rovnako prirodzené ako nádej sama. Ľudia sa od náboženskej viery vzďaľujú akýmsi
        poblúznením mysli a za pomoci istého morálneho násilia páchaného na ich vlastnej prirodzenosti; vedie ich k tomu
        neprekonateľný sklon. Neviera je teda náhoda, jedine viera je trvalým stavom ľudstva.
      </para>
      <para>Keď sa teda dívame na náboženstvá iba z ľudského hľadiska, môžeme povedať, že všetky čerpajú istý prvok sily
        v človeku samom. Nikdy im nebude chýbať, lebo vyplýva z jedného zo základných princípov ľudskej prirodzenosti.
      </para>
      <para>Viem, že sú obdobia, keď náboženstvo môže pridať k vplyvu, ktorý mu je vlastný, umelú silu zákonov a podporu
        materiálnej moci, ktoré riadia spoločnosť. Existovali cirkvi úzko spojené s pozemskou vládou, ktoré ovládali
        duše zároveň terorom i vierou; ak však nejaká cirkev uzavrie také spoločenstvo, opovážim sa povedať, že sa
        správa tak, ako by sa mohol správať človek: obetuje budúcnosť prítomnosti a tým, že získa silu, ktorá jej
        neprináleží, vystavuje nebezpečenstvu svoju legitímnu moc.
      </para>
      <para>Ak chce dajaké náboženstvo založiť svoju vládu iba na túžbe po nesmrteľnosti, ktorá rovnako trápi srdcia
        všetkých ľudí, môže smerovať k univerzálnosti; keď sa však spojí s vládou, musí prijať zásady, ktoré možno
        uplatniť iba na niektorých ľudí. Takže ak sa cirkev spojí s politickou mocou, zvyšuje svoju vládu nad niekoľkými
        a stráca nádej vládnuť nad všetkými.
      </para>
      <para>Pokiaľ sa náboženstvo opiera iba o pocity, ktoré sú útechou každej ľudskej biedy, môže k sebe pritiahnuť
        srdce ľudského rodu. Ak sa cirkev zamieša do trpkých vášní tohto sveta, neraz je nútená brániť spojencov,
        ktorých jej priniesol skôr záujem než láska, a odvrhnúť ako protivníkov tých, čo ju často ešte milujú, no bojujú
        proti tým, s ktorými sa spojila. Cirkev teda nemôže mať podiel na skutočnej moci vládcov bez časti nenávisti,
        ktorú vzbudzujú.
      </para>
      <para>Aj zárukou trvania tých politických síl, ktoré sa zdajú najstabilnejšie, je iba názor jednej generácie,
        záujmy jednej doby, často len život jedného človeka. Zákon môže zmeniť spoločenské zriadenie, ktoré vyzerá ako
        najdefinitívnejšie a najstabilnejšie, a s ním sa mení všetko.
      </para>
      <para>Každá moc v spoločnosti je viac či menej prchavá tak ako naše roky na zemi; nasledujú po sebe tak rýchlo ako
        rozličné životné starosti; a nikdy neexistovala vláda, ktorá by sa opierala o akúsi nemennú schopnosť ľudského
        srdca ani ktorá by sa zakladala na akomsi večnom záujme.
      </para>
      <para>Pokiaľ náboženstvo čerpá silu z citov, inštinktov a vášní, ktoré sa rodia zas a znovu vo všetkých
        historických obdobiach, vzdoruje náporu času, alebo ho aspoň nezničí nejaké iné náboženstvo. No ak sa chce
        náboženstvo opierať o záujmy tohto sveta, stáva sa takmer rovnako krehkým ako všetky ostatné pozemské moci. Samo
        môže dúfať v nesmrteľnosť; v spojení s pominuteľnou mocou má i jej osud a často zaniká s jednodňovým nadšením, o
        ktoré sa opieralo.
      </para>
      <para>Nech sa náboženstvo pridá k akejkoľvek politickej moci, uzavrie iba nevýhodné spojenectvo. Na to, aby žilo,
        nepotrebuje jej podporu, ak jej slúži, môže zahynúť.
      </para>
      <para>Nebezpečenstvo, ktoré som naznačil, striehne v každom čase, ale nie vždy ho rovnako vidieť.</para>
      <para>Sú storočia, v ktorých sa vlády zdajú nesmrteľné, a iné, v ktorých by sme existenciu spoločnosti označili za
        krehkejšiu, než je bytie človeka.
      </para>
      <para>Niektoré zriadenia udržujú občanov v akomsi letargickom spánku, iné ich vydávajú napospas horúčkovitej
        činnosti.
      </para>
      <para>Keď sa vlády zdajú silné a zákony stabilné, ľudia si vôbec neuvedomujú nebezpečenstvo, ktoré hrozí cirkvi so
        spojenia s mocou.
      </para>
      <para>Keď sa vlády ukážu ako slabé a zákony sa jednostaj menia, nebezpečenstvo udrie každému do očí, ale často už
        niet času vyhnúť sa mu. Treba sa naučiť rozpoznať ho zďaleka.
      </para>
      <para>Keď národ prijme demokratické spoločenské zriadenie a spoločnosť sa prikláňa k republike, stáva sa čoraz
        nebezpečnejším spájať náboženstvo so svetskou mocou, lebo prichádzajú časy, keď moc bude prechádzať z rúk do
        rúk, keď sa budú striedať politické teórie, keď ľudia, zákony a samotné zriadenia zaniknú, prípadne sa budú
        meniť každý deň, a to nielen istý čas, ale stále. Nepokoj a nestálosť patria k povahe demokratických republík
        tak, ako nehybnosť a spánok sú zákonom absolútnych monarchií.
      </para>
      <para>Američania menia hlavu štátu každé štyri roky, každé dva roky volia nových zákonodarcov a každý rok
        striedajú provinciálnych úradníkov; keby tí istí Američania, ktorí vydali politický život napospas novátorským
        pokusom, neboli postavili svoje náboženstvo niekde mimo politiky, čoho by sa mohlo držať v prílive a odlive
        ľudských názorov? Kde by bola úcta, čo mu patrí, uprostred boja politických strán? Čo by sa stalo s jeho
        nesmrteľnosťou, keby okolo neho všetko hynulo?
      </para>
      <para>Americkí kňazi si uvedomili túto pravdu skôr než všetci ostatní a podľa toho sa správajú. Videli, že by sa
        museli zrieknuť náboženského vplyvu, keby chceli získať politickú moc, a tak sa radšej zriekli podpory
        politickej moci, než by sa zúčastňovali na jej zvratoch.
      </para>
      <para>Náboženstvo možno nemá v Amerike takú moc, ako malo v istom období v určitých národoch, ale jeho vplyv je
        trvalejší. Obmedzilo sa na svoje vlastné sily, ktoré mu nik nemôže vziať; pôsobí len v jedinej oblasti, ale
        ovláda ju celú a bez námahy.
      </para>
      <para>V Európe počúvam hlasy, ktoré prichádzajú zo všetkých strán; ľudia oplakávajú nedostatok viery a pýtajú sa,
        ako vrátiť náboženstvu zvyšok jeho bývalej moci.
      </para>
      <para>Myslím, že najprv treba pozorne preskúmať, aký by mal byť dnes
        <emphasis>prirodzený postoj</emphasis>
        ľudí k náboženstvu. Keď
        budeme vedieť, v čo môžeme dúfať a čoho sa máme obávať, jasne uvidíme cieľ, ku ktorému má smerovať naše úsilie.
      </para>
      <para>Existenciu náboženstva ohrozujú dve veľké nebezpečenstvá: rozkoly a ľahostajnosť.</para>
      <para>V stáročiach vrúcnosti sa ľuďom zavše stane, že opustia svoje náboženstvo, ale svoje jarmo strasú iba preto,
        aby sa podriadili nejakému inému. Viera mení predmet, no nezomiera. Staré náboženstvo vzbudzuje vo všetkých
        srdciach vrúcnu lásku alebo krutú nenávisť; jedni ho opúšťajú s hnevom, druhí sa k nemu pripútavajú s novým
        zápalom: viery sa líšia, bezbožnosť zostáva neznáma.
      </para>
      <para>Úplne iné je, keď náboženskú vieru potajomky podkopávajú učenia, ktoré by som nazval zápornými; hlásajú síce
        falošnosť jedného náboženstva, nehovoria však o pravde nijakého iného.
      </para>
      <para>V ľudskom duchu teda nastávajú úžasné zmeny, ku ktorým človek nijako neprispieva svojimi vášňami, ani o nich
        nemá tušenia. Vidíme, že ľudia si nechajú uniknúť predmet svojich najdrahších túžob, akoby naň zabudli. Vlečení
        nepozorovateľným prúdom, proti ktorému nemajú odvahu bojovať a ktorému predsa s ľútosťou ustupujú, opúšťajú
        milovanú vieru a idú za pochybnými hodnotami vedúcimi do beznádeje.
      </para>
      <para>V dobách, o ktorých hovoríme, ľudia opúšťajú vieru skôr z ochladnutia než z nenávisti; oni ju neodvrhujú,
        opúšťa ich ona. Človek prestáva veriť v pravdivosť náboženstva, hoci ho naďalej pokladá za užitočné. Posudzujúc
        náboženskú vieru z ľudského hľadiska, uznáva jej vládu nad mravmi a vplyv na zákony. Chápe, že pomáha ľudom žiť
        v pokoji a pozvoľna ich pripravuje na smrť. Banuje za stratenou vierou a ochudobnený o dobro, ktoré ho cenu
        pozná, bojí sa o ňu obrať tých, čo ju ešte majú.
      </para>
      <para>Ten, kto verí neochvejne, bez najmenších obáv vystavuje svoju vieru pohľadom všetkých. V tých, ktorým jeho
        nádeje chýbajú, vidí skôr nešťastníkov než protivníkov; vie, že si môže získať ich úctu a nemusí pritom
        nasledovať ich príklad; nie je teda vo vojne s nikým. Nepokladá spoločnosť, v ktorej žije, za arénu, kde
        náboženstvo musí neprestajne bojovať proti miliónom zúrivých nepriateľov, a má rád svojich súčasníkov, hoci
        odsudzuje ich slabosti a trápi sa nad ich omylmi.
      </para>
      <para>Pretože neveriaci svoju nevieru skrývajú a veriaci ju dávajú najavo, verejná mienka sa stavia na stranu
        náboženstva; ľudia ho milujú, podporujú a ctia si ho. Treba preniknúť až na dno duší, aby sme odkryli rany,
        ktoré utrpelo.
      </para>
      <para>Ľudská masa, ktorú náboženské cítenie nikdy neopúšťa, teda nevidí nič, čo by ju mohlo odvrátiť od
        jestvujúcej viery. Túžba po posmrtnom živote ju vedie k oltárom, otvára ich srdcia prikázaniam a útechám viery.
      </para>
      <para>Prečo sa tento vzor nedá použiť u nás?</para>
      <para>Žijú medzi nami ľudia, ktorí prestali veriť v kresťanstvo, ale neprešli k nijakému inému náboženstvu.</para>
      <para>Sú aj takí, čo zostávajú na pochybách a predstierajú, že už neveria.</para>
      <para>A stretávam kresťanov, ktorí ešte veria, no neodvážia sa to priznať.</para>
      <para>A napokon, uprostred vlažných priateľov a ohnivých protivníkov objavujem malú hŕstku verných, odhodlaných
        prekonať pre svoju vieru všetky prekážky a pohrdnúť všetkými nebezpečenstvami. Títo ľudia sa nezmierili s
        ľudskou slabosťou a povzniesli sa nad všeobecnú mienku. Strhávaní vlastným úsilím už presne nevedia, kde sa by
        sa mali zastaviť. Vo svojej vlasti videli, že prvé, na čo človek využil svoju nezávislosť, bol útok na
        náboženstvo, preto sa boja svojich súčasníkov a s hrôzou sa odvracajú od slobody, o ktorú sa tí usilujú. A keďže
        sa im neviera javí ako čosi nové, pociťujú rovnakú nenávisť k všetkému novému. Sú vo vojne so svojou dobou aj so
        svojou vlasťou a v každom názore, ktorý sa tam vyznáva, vidia nepriateľa viery.
      </para>
      <para>Taký by dnes nemal byť prirodzený postoj ľudí k náboženstvu.</para>
      <para>Existuje teda nešťastná a nezvyčajná príčina, ktorá bráni ľudskému duchu nasledovať vlastné sklony a tlačí
        ho za hranice, pri ktorých by sa mal prirodzene zastaviť.
      </para>
      <para>Som hlboko presvedčený, že táto nezvyčajná a nešťastná príčina spočíva v úzkom spojení politiky s
        náboženstvom.
      </para>
      <para>Neveriaci v Európe prenasledujú kresťanov skôr ako politických nepriateľov než náboženských protivníkov:
        nenávidia vieru ako názor jednej strany oveľa väčšmi než poblúdenú vieru a v kňazovi neodmietajú božieho
        zástupcu, skôr prívrženca moci.
      </para>
      <para>Kresťanstvo v Európe pripustilo, aby ho úzko spájali s pozemskou mocou. Dnes je táto moc v rozklade a
        kresťanstvo akoby pochované pod jej troskami. Akoby k mŕtvym chceli pripútať živého: prerežte putá, ktoré ho
        držia, a on zas povstane.
      </para>
      <para>Neviem, čo by bolo treba spraviť, aby sa európskemu kresťanstvu prinavrátila energiu mladosti. Jedine Boh by
        to vedel: ľudia by však mohli ponechať viere šancu využiť všetky sily, ktoré si ešte zachovala.
      </para>
    </section>

    <section>
      <title>Dôležitosť predchádzajúceho vo vzťahu k Európe</title>
      <para>Ľahko zistíme, prečo som sa venoval predchádzajúcemu výskumu. Otázka, ktorú som položil, nezaujíma len
        Spojené štáty, ale celý svet; nielen jeden národ, ale celé ľudstvo.
      </para>
      <para>Keby národy žijúce v demokratických spoločenských zriadeniach mohli zostať slobodné iba vtedy, keď bývajú v
        pustatinách, museli by sme si zúfať nad budúcnosťou ľudského rodu, pretože ľudstvo kráča rýchlo k demokracii a
        pustatiny sa zapĺňajú.
      </para>
      <para>Keby bola pravda, že zákony a mravy nestačia na zachovanie demokratických inštitúcií, čo iné by zostalo
        národom, ak nie despotizmus jednotlivca?
      </para>
      <para>Viem, že dnes je mnoho statočných ľudí, ktorých taká budúcnosť vôbec nedesí a ktorí, unavení slobodou, by si
        radi odpočinuli ďaleko od jej búrok.
      </para>
      <para>Títo ľudia však pramálo poznajú prístav, ku ktorému smerujú. Zaujatí spomienkami posudzujú absolútnu moc
        podľa toho, aká bola kedysi, a nie, aká by mohla byť dnes.
      </para>
      <para>Ak by sa absolútna moc znova presadila v demokratických národoch Európy, nepochybujem, že by na seba vzala
        novú formu a prejavila črty, ktoré naši otcovia nepoznali.
      </para>
      <para>V Európe boli časy, keď zákon a súhlas ľudu dali kráľom takmer neobmedzenú moc. Tí ju však takmer nikdy
        nemuseli využiť.
      </para>
      <para>Nebudem hovoriť o výsadách šľachty, o autorite zvrchovaných súdov, o právach cechov, o privilégiách
        provincií, ktoré zmierňujúc autoritárske činy udržiavali v národe duch odporu.
      </para>
      <para>Nezávisle od týchto politických inštitúcií, ktoré boli často v protiklade so slobodou jednotlivca, no i
        napriek tomu udržiavali v dušiach lásku k slobode, a z tohto pohľadu je ich užitočnosť zrejmá, vytvárali názory
        a mravy okolo kráľovskej moci bariéry síce menej známe, ale zato nemenej mocné.
      </para>
      <para>Náboženstvo, láska poddaných, panovníkova dobrota, česť, rodinné putá, provinciálne predsudky, zvyky a
        verejná mienka ohraničovali kráľovskú moc, uzatvárali ich autoritu do neviditeľného kruhu.
      </para>
      <para>Konštituovanie národov bolo teda despotické, ale ich mravy sú slobodné. Panovníci mali právo, nie však
        možnosť ani želanie robiť všetko.
      </para>
      <para>Čo nám dnes zostalo z bariér, ktoré kedysi brzdili tyraniu?</para>
      <para>Náboženstvo stratilo vládu nad dušami a táto najviditeľnejšia hranica, ktorá oddeľovala dobro od zla, je
        zničená; v oblasti morálky je všetko neisté a pochybné; králi aj národy postupujú voslep a nikto nevie povedať,
        kde sú prirodzené hranice despotizmu a medze svojvôle.
      </para>
      <para>Dlhé revolúcie navždy zničili úctu, ktorá obklopovala hlavu štátu. A keďže na panovníkov už nedolieha ťarcha
        verejnej úcty, môžu sa bez obáv opájať mocou.
      </para>
      <para>Keď králi vidia, ako im srdcia ľudu kráčajú v ústrety, sú láskaví, lebo sa cítia silní; s láskou poddaných
        zaobchádzajú ohľaduplne, pretože ona je oporou trónu. Tak dochádza medzi panovníkom a národom k vzájomnej výmene
        citov, ktorých nežnosť v lone spoločnosti pripomína prostredie rodiny. Poddaní síce na panovníka hundrú, ale
        nechcú sa mu znepáčiť, a panovník trestá svojich poddaných rovnako mierne ako otec svoje deti.
      </para>
      <para>Keď sa však prestíž kráľovstva rozplynie v revolučných nepokojoch, keď sa králi začnú na tróne striedať a
        postupne ukážu národu slabosť
        <emphasis>práva</emphasis>
        a tvrdosť
        <emphasis>činov</emphasis>
        , všetci prestanú vidieť v panovníkovi otca štátu a každý
        v ňom spozná pána. Ak je slabý, pohŕdajú ním, silného však nenávidia. On sám je plný hnevu a obáv; vo vlastnej
        krajine si pripadá ako cudzinec a s poddanými zaobchádza ako s porazenými.
      </para>
      <para>Keď ešte tvorili provincie a mestá čosi ako rozdielne národy v spoločnej vlasti, každý mal vlastného ducha,
        ktorý sa staval proti všeobecnému duchu otroctva; ibaže dnes, keď všetky časti tej istej ríše stratili svoje
        výhody, zvyky, predsudky, ba i svoje spomienky a mená, a zvykli si poslúchať rovnaké zákony, nie je o nič ťažšie
        utláčať ich všetky spoločne než každý samostatne.
      </para>
      <para>Ešte keď si šľachta užívala svoju moc, ale i dlho po tom, ako ju stratila, dávala aristokratická česť
        individuálnemu odporu výnimočnú silu.
      </para>
      <para>Boli ľudia, ktorí napriek svojej bezmocnosti neprestali mať o sebe vysokú mienku a opovážili sa jednotlivo
        postaviť na odpor verejnej moci.
      </para>
      <para>Lenže dnes, keď všetky triedy s konečnou platnosťou splývajú, keď sa jednotlivec čoraz väčšmi stráca v dave
        a ľahko mizne vo všeobecnej temnote, dnes, keď kráľovská česť takmer stratila svoju vládu, a cnosť ju
        nenahradila, takže človeka už nechráni nič, čo ho presahuje, kto môže povedať, kde sa zastavia nároky moci a
        úslužnosť slabosti?
      </para>
      <para>Kým existoval duch rodiny, človek bojujúci proti tyranii nebol nikdy sám. Mal okolo seba prívržencov,
        dedičných priateľov, blízkych. Aj keby mu táto pomoc chýbala, cítil by oporu u predkov a povzbudenie potomkov.
        Keď sa však dedičstvo rozdelí a rody o pár rokov splynú, kde bude duch rodiny?
      </para>
      <para>Akú silu môžu mať zvyky ľudu, ktorý úplne zmenil tvár a stále ju mení, keď sa v nich odrážajú všetky akty
        tyranie a každý zločin sa v nich oprie o nejaký príklad, keď v nich človek nestretne nič dosť staré, čo by sa
        neopovážil zničiť, ani vymyslieť čosi také nové, na čo by si nemohol trúfnuť.
      </para>
      <para>Aký odpor môžu klásť mravy, ktoré sa už toľkokrát podriadili?</para>
      <para>Čo zmôže verejná mienka, keď neexistuje ani
        <emphasis>dvadsať</emphasis>
        ľudí, ktorých by dačo spájalo; keď nestretnete ani
        jedného človeka, ani jednu rodinu, ani spolok, ani triedu, ani voľné združenie, ktoré by reprezentovali verejnú
        mienku a umožnili jej pôsobiť? Keď je každý občan rovnako bezmocný, rovnako chudobný, rovnako izolovaný a proti
        organizovanej sile vlády môže postaviť len svoju osobnú slabosť?
      </para>
      <para>Aby sme si ľahšie predstavili niečo podobné u nás, v nijakom prípade nemôžeme hľadať v kronikách. Mali by
        sme možno pátrať v antických pamiatkach a preniesť sa do strašných storočí rímskej tyranie, keď boli mravy
        skazené, spomienky potlačené, zvyky ničené, názory nestále a sloboda, vyhnaná zo zákonov, nevedela, kde hľadať
        útočisko. Tam, kde už občanov nič nechráni a kde a už nechránia ani sami občania, nájdete ľudí, ktorí sa
        zahrávajú ľudskou prirodzenosťou, a panovníkov väčšmi pokúšajúcich zhovievavosť nebies než trpezlivosť svojich
        poddaných.
      </para>
      <para>Považujem za slepých tých, čo si myslia, že sa vráti monarchia Henricha IV alebo Ľudovíta XIV. Pokiaľ ide o
        mňa, keď uvažujem, do akého stavu dospeli viaceré európske národy a kam smerujú všetky ostatné, som náchylný
        veriť, že čoskoro medzi nimi bude miesto iba pre demokratickú slobodu alebo tyraniu Caesarov.
      </para>
      <para>Nezaslúži si to, aby sme sa nad tým zamysleli? Keby totiž mali ľudia naozaj dôjsť do bodu, v ktorom by sa
        všetci stali alebo slobodnými, alebo otrokmi, v ktorom by mali všetci rovnaké či nijaké práva, keby tí, čo
        vládnu spoločnosti, mali jedinú alternatívu – postupne pozdvihnúť dav až k sebe, alebo nechať všetkých občanov
        klesnúť pod úroveň ľudskosti – nestačilo by to na potlačenie všetkých pochybností, na upevnenie vedomia či na
        to, aby bol každý pripravený ochotne prinášať veľké obete?
      </para>
      <para>Nemali by sme pokladať postupný rozvoj demokratických inštitúcií a mravov nielen za najlepší, ale za jediný
        prostriedok, ktorý nám zostáva, keď chceme byť slobodní? A keby sme aj nemali demokratickú vládu v láske, neboli
        by sme ochotní prijať ju ako najlepší a najčestnejší liek, ktorý možno postaviť proti súčasným neduhom
        spoločnosti?
      </para>
      <para>Je ťažké zapojiť ľud do vládnutia a ešte ťažšie vybaviť ho skúsenosťami a schopnosťami, ktoré mu chýbajú,
        aby mohol vládnuť dobre.
      </para>
      <para>Želania demokracie sú nestále. Jej predstavitelia sú hrubí, jej zákony nedokonalé, to priznávam. Ale ak je
        pravda, že čoskoro by nemal existovať nijaký spojovací článok medzi vládou demokracie a jarmom jednotlivca,
        nemali by sme sa usilovať skôr o to prvé, než dobrovoľne prijať druhé? A keby sme napokon mali dospieť k úplnej
        rovnosti, nebolo by lepšie, aby nás znivelizovala sloboda než nejaký despota?
      </para>
      <para>Veľmi by sa mýlili tí, ktorí by po prečítaní tejto knihy usúdili, že som ju napísal preto, aby som všetkým
        národom, ktoré majú demokratické spoločenské zriadenie, navrhol napodobiť anglo-americké zákony a mravy.
        Znamenalo by to, že by sa sústredili na formu a zabudli na podstatu. Mojím cieľom bolo ukázať na príklade
        Ameriky, že zákony a predovšetkým mravy umožňujú ľudu v demokracii zostať slobodným. Napokon, mám veľmi ďaleko k
        myšlienke, že by sme mali nasledovať príklad americkej demokracie a napodobňovať prostriedky, ktoré použila na
        dosiahnutie tohto cieľa. Dobre si uvedomujem, aký vplyv majú prírodné podmienky krajiny aj skutočnosti
        predchádzajúce politickému usporiadaniu, a považoval by som za veľké nešťastie pre ľudstvo, keby sloboda mala
        mať na všetkých miestach rovnaké črty.
      </para>
      <para>Myslím, že keď sa nám nepodarí postupne zaviesť a založiť demokratické inštitúcie a keď nebudeme všetkým
        občanom núkať myšlienky a pocity, ktoré ich najprv pripravia na slobodu, aby si ju neskôr mohli užívať, nikto u
        nás nebude nezávislý – ani buržoázia, ani šľachta, ani chudobní, ani bohatí, všetci budú žiť v rovnakej tyranii.
        Dovolím si predvídať, že ak sa u nás časom nepodarí zaviesť pokojnú vládu väčšiny, skôr či neskôr dospejeme k
        <emphasis>neobmedzenej</emphasis>
        moci jednotlivca.
      </para>
    </section>
  </chapter>

  <chapter>
    <title>Ako náboženstvo v Spojených Štátoch využíva demokratické sklony</title>
    <para>V jednej z predchádzajúcich kapitol som napísal, že ľudia sa nezaobídu bez dogmy a že by bolo dokonca veľmi
      dobré, keby dogmy vždy existovali. Chcel by som ešte dodať, že najpotrebnejšia je dogmatická viera v náboženstve.
      Je to veľmi logické, aj napriek tomu, že si vedome všímame len záujmy tohto sveta.
    </para>
    <para>Takmer každá ľudská činnosť, nech by bola akokoľvek ojedinelá, sa rodí z nejakých všeobecných myšlienok, ktoré
      si ľudia vytvorili o Bohu, o jeho vzťahu k ľudskému pokoleniu, o povahe ich duše a ich povinnostiach voči blížnym.
      Nie je možné, aby tieto myšlienky neboli spoločným východiskom, z ktorého vyplýva všetko ostatné.
    </para>
    <para>Pre ľudí je teda nesmieme dôležité mať ucelený názor na Boha, svoju dušu, základné povinnosti voči svojmu
      Stvoriteľovi a svojim blížnym; pretože ak by sme pochybovali o týchto veciach, ľudské konanie by bolo vydané
      napospas náhode a svojím spôsobom odsúdené na chaos a bezmocnosť.
    </para>
    <para>Práve v týchto otázkach je veľmi dôležité, aby mal každý z nás vyhranený názor a bohužiaľ práve toto je
      oblasť, kde je pre každého človeka najťažšie, aby si, odkázaný sám na seba a pomocou vlastného rozumu, dokázal
      vytvoriť vyhranený názor.
    </para>
    <para>Len myseľ oslobodená od bežných starostí každodenného života a schopná ponoriť sa do problému, vyznačujúca sa
      bystrosťou a cvikom, môže po dlhodobom a dôkladnom cvičení preniknúť až k najdôležitejším pravdám.
    </para>
    <para>Nezabúdajme však, že aj sami filozofi takmer vždy tápajú v neistote, že prirodzené svetlo, ktoré ich
      obklopuje, na každom kroku slabne a môže zhasnúť a že napriek všetkému ich úsiliu objavili doteraz len niekoľko
      protichodných pojmov, s ktorými si ľudská myseľ už niekoľko tisícročí nevie poradiť ani sa zmocniť pravdy, ba ani
      dospieť k novým omylom. Takéto bádanie vysoko prevyšuje schopnosti priemerného človeka a aj keby ho väčšina ľudí
      bolo schopná, je jasné, že by na to nemali čas.
    </para>
    <para>Vyhranenú predstavu o Bohu a ľudskej prirodzenosti nevyhnutne potrebujú ku každodennému životu, no ten im
      vlastne bráni ju dosiahnuť.
    </para>
    <para>Toto sa mi zdá jedinečné. Medzi vedami sú aj také, ktoré ľudská masa dokáže pochopiť, vzhľadom na to, že sú
      pre ňu užitočné. Iné zase dokáže pochopiť len obmedzený okruh ľudí a väčšina sa o ne vôbec nestará, lebo ich
      potrebuje len skutočne okrajovo; no každodenný život ľudí sa dotýka všetkých, hoci jeho štúdium je pre väčšinu z
      nich nedosiahnuteľné.
    </para>
    <para>Všeobecné idey týkajúce sa Boha a ľudskej prirodzenosti by sa z radu všetkých ideí mali ako prvé vymykať
      zaužívaným postupom individuálneho myslenia, ktoré uznaním autority môže získať najviac a stratiť len minimum.
    </para>
    <para>Hlavnou náplňou a jednou zo základných výhod náboženstiev je to, že dávajú na všetky podstatné otázky jasné,
      presné a pre dav zrozumiteľné odpovede s dlhotrvajúcou platnosťou.
    </para>
    <para>Niektoré náboženstvá sú veľmi nesprávne a veľmi absurdné, no predsa možno povedať, že každé náboženstvo, ktoré
      zostáva v kruhu, ktorý som práve naznačil, a neusiluje sa z neho vybočiť hoci viaceré sa o to pokúšali s cieľom
      zabrzdiť zo všetkých strán slobodný rozvoj ľudského ducha – je pre ľudskú inteligenciu užitočným jarmom; a treba
      uznať, že ak aj neprináša ľuďom spásu na onom svete, prinajmenšom na tomto svete je veľmi užitočné pre ich blaho a
      dôstojnosť.
    </para>
    <para>Toto platí najmä o ľuďoch, ktorí žijú v slobodných krajinách.</para>
    <para>Ak sa zničí náboženstvo nejakého národa, najinteligentnejších bytostí sa zmocnia pochybnosti a polovica
      ostatných je paralyzovaná. Ľudia si zvyknú na zmätené a stále sa meniace pojmy v oblastiach, ktoré sú dôležité pre
      nich a ich blízkych; vlastné názory nevedia dobre obhájiť a rýchlo sa ich vzdávajú, a keďže si zúfajú, lebo
      nedokážu sami vyriešiť základné otázky spojené s ľudským osudom, sú takí zbabelí, že o nich už ani len nesnívajú.
    </para>
    <para>Takýto stav určite vyčerpáva dušu; rozkladá silu vôle a pripravuje občanov na otroctvo.</para>
    <para>Občania si nielenže nechajú zobrať svoju slobodu, dokonca ju niekedy sami ponúkajú.</para>
    <para>Keď v náboženstve, tak ako aj v politike prestane existovať autorita, ľudia sa rýchlo zľaknú tejto
      nezávislosti bez hraníc. Neustály pohyb vecí ich znepokojuje a unavuje. Keďže v duchovnom svete sa stále všetko
      hýbe, chceli by, aby aspoň materiálne hodnoty boli stále a nemenné, a keďže sa nemôžu vrátiť k starej viere, nájdu
      si pána.
    </para>
    <para>Osobne veľmi pochybujem o tom, že človek by mohol znášať naraz úplnú náboženskú nezávislosť i politickú
      slobodu; a nemôžem sa ubrániť myšlienke, že ak nemá vieru, musí byť služobníkom, a ak je slobodný, musí veriť.
    </para>
    <para>Neviem však, či tento veľký význam náboženstva nie je výraznejší tam, kde sú podmienky rovnaké, ako inde.
    </para>
    <para>Musíme však priznať, že rovnosť, ktorá dáva svetu veľké dobrodenie, prebúdza v ľuďoch aj nebezpečné sklony,
      ako ukážeme ďalej. Usiluje sa izolovať ich navzájom, až sa nakoniec každý zaujíma len sám o seba.
    </para>
    <para>Pod jej vplyvom sa ľudská duša až prehnane otvára láske k materiálnym pôžitkom.</para>
    <para>Najväčšou výhodou každého náboženstva je, že vyvoláva celkom protikladné pocity. Každé náboženstvo kladie
      predmet ľudskej túžby nad hmotné pozemské statky a povznáša ľudskú dušu k vyšším sféram. Každé tiež ukladá človeku
      určité povinnosti, ktoré má voči ľudskému pokoleniu a ktoré ho s ním spájajú, a takýmto spôsobom ho z času na čas
      vytrhne z úvah nad sebou samým. To vidíme v tých najdogmatickejších a najnebezpečnejších náboženstvách.
    </para>
    <para>Veriace národy sú teda silné práve v tom, v čom sú demokratické národy slabé, a to jasne dokazuje, aké je
      dôležité, aby sa ľudia nevzdali svojho náboženstva, ani keď sa stanú slobodnými.
    </para>
    <para>Nemám ani právo, ani nemienim skúmať nadprirodzené prostriedky, ktoré Boh používa, keď chce, aby náboženská
      viera prenikla do ľudského srdca. Teraz sa zaoberám náboženstvom len z čisto ľudského hľadiska; usilujem sa
      zistiť, akým spôsobom si môže najľahšie zachovať svoj vplyv v storočí demokracie, na ktorého prahu stojíme.
    </para>
    <para>Objasnil som, že v období osvietenosti a rovnosti človek len s námahou akceptuje dogmatické pravdy a ich
      potrebu pociťuje len pokiaľ ide o náboženstvo. To v prvom rade svedčí o tom, že v takýchto obdobiach musí
      náboženstvo väčšmi než inokedy rešpektovať svoje vlastné hranice a nechcieť ich prekročiť; lebo len čo by chcelo
      rozšíriť svoj vplyv aj na otázky, ktoré s náboženstvom nesúvisia, mohlo by sa stať, že mu ľudia už nebudú veriť
      vôbec. Musí teda dbať na to, aby sa pridržiavalo vymedzeného kruhu, v ktorom sa usiluje formovať ľudského ducha, a
      za hranicami tohto kruhu mu ponechať voľnosť a priestor byť sám sebou.
    </para>
    <para>Mohamed priniesol na zem a v Koráne zakotvil nielen náboženské doktríny, ale aj politické zásady, občianske a
      trestné zákony i vedecké teórie. Evanjelium naopak hovorí len o najzákladnejších vzťahoch medzi človekom a Bohom a
      medzi ľuďmi navzájom.
    </para>
    <para>Okrem toho neučí o ničom inom a nenúti ľudí, aby v niečo verili. Už tento jeden dôvod stačí ako dôkaz, že prvé
      z uvedených náboženstiev nemôže dlho existovať v storočiach osvietenstva a demokracie, zatiaľ čo to druhé je
      predurčené na to, aby vládlo v týchto aj ďalších storočiach.
    </para>
    <para>Keby som ďalej pokračoval v tomto skúmaní, prídem k názoru, že na to, aby sa náboženstvá mohli, povedané
      ľudskou rečou, udržať v demokratických obdobiach, nestačí, aby sa dôkladne uzavreli do kruhu náboženských otázok;
      ich vplyv totiž v mnohom závisí aj od charakteru viery, ktorú hlásajú, od vonkajších foriem, ktoré na seba berú, a
      od záväzkov, ktoré ľuďom ukladajú.
    </para>
    <para>To, čo som už hovoril, že rovnosť vedie ľudí k veľmi všeobecným a ďalekosiahlym ideám, by malo platiť najmä o
      náboženstve. Ľudia, ktorí sú si blízki a rovní, bez problémov chápu pojem jedného Boha, ktorý im všetkým ukladá
      rovnaké pravidlá a za blaho v budúcnosti mu platia rovnakú cenu. Z jednoty ľudského rodu pre nich vyplýva aj
      jednota Stvoriteľa – na rozdiel od ľudí, ktorí nemajú takmer nič spoločné ani rovnaké a ktorí si vytvárajú toľko
      božstiev, koľko je ľudí, pováh, vrstiev a rodín a pre ktorých existuje milión rôznych ciest do neba.
    </para>
    <para>Nemožno poprieť, že ani samo kresťanstvo sa nevyhlo vplyvu, ktorý mala sociálna a politická situácia na
      náboženskú vieru.
    </para>
    <para>Vo chvíli, keď sa na zemi objavilo kresťanské náboženstvo, Prozreteľnosť, ktorá bezpochyby pripravovala svet
      na jeho príchod, spojila veľkú časť ľudstva – ako obrovské stádo – pod vládou cézarov. Ľudia, ktorí tvorili túto
      rôznorodú masu, sa navzájom od seba veľmi líšili, jedno ich však spájalo: všetci dodržiavali tie isté zákony a
      každý z nich bol taký slabý a taký malý v porovnaní s veľkosťou vladára, až sa zdalo, že v porovnaní s ním sú si
      všetci rovní a rovnakí.
    </para>
    <para>Musíme uznať, že táto nová a nezvyčajná situácia, v ktorej sa ľudstvo ocitlo, pripravila ľudí na prijatie
      všeobecných ideí, ktoré hlása kresťanstvo, a zároveň vysvetľuje, ako je možné, že tak rýchlo a bez problémov
      preniklo do ľudských myslí.
    </para>
    <para>Opačný dôkaz sa objavil po páde Rímskej ríše.</para>
    <para>Svet Rimanov sa takpovediac roztrieštil na tisíc kúskov, a tým každý národ znovu získal svoju pôvodnú
      individualitu. Netrvalo dlho a v rámci týchto národov sa začali vytvárať nekonečné hierarchie; formovali sa rody,
      kasty rozdeľovali národy na menšie spoločenstvá. Uprostred tohto spoločného úsilia, ktoré malo ľudské spoločnosti
      rozdeliť na toľko častí, koľko si len bolo možné predstaviť, kresťanstvo ani na chvíľu nestratilo zo zreteľa
      základné všeobecné idey, ktoré prinieslo. No zdá sa, že sa nebránilo ani novým tendenciám, ktoré prinášalo delenie
      ľudstva, i keď ostávalo uzavreté do seba. Ľudia aj ďalej verili v jediného Boha, Stvoriteľa a ochrancu všetkého.
      Avšak každý národ, každé mesto, a dá sa povedať, že aj každý človek veril, že môže získať navyše nejaké výsady a
      že okrem ochrany zvrchovaného vládcu sa mu dostane aj ochrany osobnej. Keďže nebolo možné rozdeliť božstvo, človek
      sa usiloval aspoň znásobiť počet jeho pomocníkov a zdôrazňovať ich význam; uctievanie anjelov a svätých sa pre
      väčšinu kresťanov stalo kultom založeným takmer na zbožňovaní a chvíľu dokonca hrozilo, že kresťanstvo sa vráti na
      úroveň náboženstiev, nad ktorými zvíťazilo.
    </para>
    <para>Zdá sa mi evidentné, že tak ako sa stierajú bariéry medzi národmi tvoriacimi ľudstvo a medzi ľuďmi tvoriacimi
      jeden národ smeruje ľudská myseľ, akoby sama od seba, k idei jedinej a všemohúcej bytosti, ktorá nadeľuje všetkým
      ľuďom rovnakou mierou rovnaké zákony. Práve preto si nesmú ľudia v storočiach demokracie zamieňať úctu k božím
      pomocníkom s úctou, ktorá prináleží len Stvoriteľovi.
    </para>
    <para>Ešte jedna pravda sa mi zdá evidentná: v období demokracie by sa náboženstvá nemali toľko zaoberať vonkajším
      svetom ako inokedy.
    </para>
    <para>Na filozofickej metóde Američanov som ukázal, že v čase rovnosti nič tak nepobúri ľudskú myseľ ako myšlienka
      podriadiť sa formám. Ľudia žijúci v takomto období neznášajú alegórie; symboly považujú za detinské ľsti, slúžiace
      na to, aby zakryli alebo skryli pred ich očami pravdy, ktoré by bolo oveľa lepšie ukázať v celej ich nahote a v
      plnom svetle; ceremónie ich nechávajú chladnými a detailom kultu pripisujú samozrejme len druhoradý význam.
    </para>
    <para>Ľudia, ktorých úlohou je usmerňovať vonkajšiu formu náboženstva v čase demokracie, musia prihliadať na tieto
      prirodzené sklony ľudského rozumu, aby proti nim nezačali bojovať, ak to nie je nevyhnutné.
    </para>
    <para>Som pevne presvedčený, že formy potrebujeme; viem, že nútia myseľ, aby sa stále zaoberala abstraktnými
      pravdami a pomáhajú jej pevne ich uchopiť. Neviem si vôbec predstaviť, že by bolo možné zachovať vieru bez
      vonkajších zvyklostí; no na druhej strane si myslím, že v storočiach, do ktorých práve vstupujeme, by bolo
      nanajvýš nebezpečné, keby ich počet neprimerane rástol. Skôr by bolo potrebné ich obmedziť a ponechať si len tie,
      ktoré sú nevyhnutné na zachovanie večnej existencie samotnej dogmy, ktorá je podstatou každého náboženstva
      <footnote>
        <para>
          Vo všetkých náboženstvách existujú obrady, ktoré patria k samej podstate viery a treba sa vyvarovať toho, aby
          sa na nich niečo menilo. Je to vidieť najmä v katolicizme, kde sú často forma a podstata tak tesne spojené, že
          tvoria jeden celok.
        </para>
      </footnote>
      ,
      pričom kult je len jeho formou. Náboženstvo, ktoré by bolo ešte dôkladnejšie, nepružné a viac sa zameriavalo na
      skúmanie maličkostí v období, keď začína existovať rovnosť medzi ľuďmi, by sa čoskoro muselo uspokojiť so
      skupinkou nadšených prívržencov uprostred veľkej masy neveriacich.
    </para>
    <para>Viem, že niektorí budú namietať, že náboženstvá, ktorých predmetom sú všeobecné a večne platné pravdy, sa
      nemôžu takto podriaďovať sklonom, ktoré sa menia v každom storočí, a nestratiť v očiach ľudí charakter istoty: k
      tomu by som chcel ešte dodať, že musíme starostlivo rozlišovať medzi základnými myšlienkami, ktoré tvoria vieru a
      to, čo teológovia nazývajú článkami viery, a vedľajšími vecami, ktoré s tým súvisia. Náboženstvá musia vždy ostať
      neotrasiteľné v základných myšlienkach bez ohľadu na to. aké je rozpoloženie danej doby; no musia sa vystríhať aj
      toho, aby sa viazali na vedľajšie veci v čase, keď sa všetko mení a keď myseľ, ktorá tak privykla premenlivému
      divadlu ľudských záležitostí, len nerada znáša, ak ju chcú spútať. Nemennosť vecí vonkajších a vedľajších sa mi
      javí ako možné dlhotrvajúce riešenie len vtedy, keď ani sama občianska spoločnosť sa nemení; vo všetkých ostatných
      prípadoch ju považujem za veľké nebezpečenstvo.
    </para>
    <para>Uvidíme, že spomedzi všetkých vášní, ktoré sa rodia z rovnosti alebo ktoré táto rovnosť podporuje, existuje
      jedna, ktorá je mimoriadne živá a usadzuje sa v srdciach všetkých ľudí: láska k blahobytu. Záľuba v blahobyte je
      významnou a nevykoreniteľnou črtou obdobia demokracie.
    </para>
    <para>Môžeme teda predpokladať, že náboženstvo, ktoré sa podujme zničiť túto primárnu vášeň, sa nakoniec zničí samo;
      keby chcelo ľudí celkom odvrátiť od rozjímania nad pozemskými statkami a obrátiť ich pozornosť len na druhý svet,
      duše by mu nakoniec prekĺzli medzi prstami a vzdialené od neho by sa oddali len hmotným a chvíľkovým radostiam.
    </para>
    <para>Hlavným cieľom náboženstiev je očistiť, skorigovať a obmedziť príliš vrúcnu a výhradnú záľubu v blahobyte,
      ktorú pociťujú ľudia v časoch rovnosti; myslím si však, že by urobili chybu, keby sa usilovali celkom ju skrotiť a
      zničiť. Nikdy sa im nepodarí celkom ľudí odnaučiť milovať bohatstvo; môžu ich však presvedčiť, aby sa obohacovali
      len poctivým spôsobom.
    </para>
    <para>To ma privádza k mojej poslednej úvahe, ktorá je svojím spôsobom zhrnutím všetkých ostatných. Čím sú ľudia
      podobnejší a rovnoprávnejší, tým dôležitejšie je, aby náboženstvá stáli úplne mimo každodenného diania, a ak to
      nie je nevyhnutné, aby sa nedotýkali všeobecne platných ideí a trvalých záujmov, ktoré ovládajú masu; lebo
      spoločné presvedčenie sa čoraz častejšie prejavuje ako najdôležitejšia a najneodolateľnejšia moc na svete; okrem
      nej neexistuje už nijaká iná sila, ktorá by dokázala tak dlho odolávať jej úderom. Platí to rovnako pre
      demokratický národ ovládaný despotom ako pre republiku. V časoch rovnosti síce často treba prejaviť poslušnosť
      kráľovi, no väčšina ľudí je veriacich; je teda dôležité vyhovieť väčšine vo všetkom, čo neprotirečí viere.
    </para>
    <para>Vo svojej prvej knihe som ukázal, ako sa americkí kňazi vyhýbajú verejným záležitostiam. Je to
      najpríznačnejší, hoci nie jediný príklad ich zdržanlivosti. V Amerike je náboženstvo samostatným svetom, kde
      vládne kňaz, ktorý však úzkostlivo dbá na to, aby neprekročil jeho hranice; v rámci týchto hraníc usmerňuje ľudský
      um; za nimi však necháva človeka samého na seba a napospas nezávislosti a neistote, ktoré sú vlastné jemu samému a
      obdobiu, v ktorom žije. Nikdy som nevidel krajinu, kde by sa kresťanstvo menej zahaľovalo do foriem, zvyklostí a
      symbolov ako v Spojených štátoch a kde by ľudskej mysli ponúkalo jasnejšie, jednoduchšie a všeobecnejšie myšlienky
      ako práve tam. Hoci kresťania v Amerike tvoria rôzne sekty, ktoré ich rozdeľujú, všetci chápu kresťanstvo z toho
      istého zorného uhla. Platí to tak pre katolícku, ako aj pre ostatné viery. Nikde na svete sa katolícki kňazi
      nevenujú tak málo dodržiavaniu cirkevných zvyklostí, najrozličnejším spôsobom ako dôjsť k vlastnej spáse, ani
      neuprednostňujú myšlienku zákona pred jeho literou ako práve v Spojených štátoch; cirkevná doktrína, ktorá
      zakazuje, aby svätí požívali rovnakú úctu, aká prináleží jedine Bohu, sa nikde nevyučuje tak jasne a ľudia ju
      nedodržiavajú viac ako tam. Americkí katolíci sú však veľmi pokorní a veľmi úprimní.
    </para>
    <para>Pre duchovných všetkých komunít platí ešte jedno: americkí kňazi sa vôbec neusilujú upútať a sústrediť pohľad
      človeka len na budúci život; ochotne nechávajú časť jeho srdca prítomnosti; a hoci pokladajú svetské statky za
      dôležité, sú pre nich až druhoradé; hoci nemajú nič spoločné s výrobou, zaujímajú sa aspoň o jej úspechy a
      tlieskajú im; svojim verným síce stále predstavujú druhý svet ako niečo, čoho sa obávajú a v čo dúfajú, no
      nezakazujú im, aby sa poctivo usilovali získať blahobyt aj na tomto svete. Ani zďaleka im nejde o to dokázať, čo
      tieto dve veci rozdeľuje a odlišuje, na opak, usilujú sa zistiť, kde sa dotýkajú a čo ich spája.
    </para>
    <para>Všetci americkí kňazi uznávajú vládu rozumu, ktorú uplatňuje väčšina, a rešpektujú to. Bojujú proti nej, len
      keď je to skutočne nevyhnutné. Nikdy sa nemiešajú do sporov medzi stranami, ale ochotne akceptujú všeobecnú mienku
      svojej krajiny a svojich čias, bez protestu sa zaraďujú do prúdu citov a myšlienok, ktoré okolo nich sústreďujú
      celé dianie. Usilujú sa usmerňovať svojich súčasníkov, ale vôbec sa od nich neseparujú. Verejná mienka nikdy nie
      je ich nepriateľom; skôr ich podporuje a chráni, a ich viery vládnu jednak svojimi vlastnými prostriedkami, jednak
      prostriedkami väčšiny.
    </para>
    <para>A tak, rešpektujúc všetky demokratické sklony, proti ktorým sa nestavia, a dokonca za pomoci niektorých z nich
      bojuje náboženstvo úspešne proti nezávislosti ľudského ducha, ktorá je preň zo všetkého najnebezpečnejšia.
    </para>
  </chapter>

  <chapter>
    <title>Pokrok katolicizmu v Spojených Štátoch</title>
    <para>Amerika je najdemokratickejšou krajinou na svete, kde podľa hodnoverných správ katolícke náboženstvo dosahuje
      zároveň najväčší pokrok. Je to na prvý pohľad prekvapujúce.
    </para>
    <para>Musíme rozlišovať dve veci: rovnosť vytvára predpoklady na to, aby ľudia mysleli samostatne; no na druhej
      strane prináša záľubu v myšlienke výnimočnej spoločenskej moci, jednoduchej a rovnakej pre všetkých. Takže ľudia
      žijúci v časoch demokracie majú často tendenciu vymaniť sa spod náboženského vplyvu. Ak sa takejto autorite
      nebránia, vyžadujú od nej aspoň, aby bola jedna a jednotná. Náboženstvá, ktoré nevytvárajú jedno spoločné centrum,
      prirodzene urážajú ich zmýšľanie a tak v nich ľahko zavládne pocit, že neexistuje náboženstvo ako také, ale len
      viaceré náboženstvá.
    </para>
    <para>V porovnaní s minulosťou je v súčasnosti viac katolíkov, z ktorých sa stali neveriaci, a protestantov, ktorí
      prestúpili na katolícku vieru. Ak sa na katolicizmus pozeráme zvnútra, zdá sa, že prehráva, no ak sa naň pozeráme
      zvonku, je silnejší. To sa dá vysvetliť.
    </para>
    <para>Súčasný človek nemá až také predpoklady byť veriacim. No ak už verí, objavuje v sebe skrytý sklon, ktorý ho
      nevedomky tlačí ku katolicizmu. Viaceré doktríny a zvyklosti rímskej cirkvi ho prekvapujú, ale tajne obdivuje jej
      vládu a priťahuje ho jej veľká jednota.
    </para>
    <para>Keby sa katolicizmu podarilo zachrániť pred politickou nenávisťou, ktorú vyvolal, nepochybujem o tom, že duch
      storočia, ktorý sa mu javí ako neprijateľný, by si ho nakoniec nenaklonil, a odrazu by neslávil veľké víťazstvá.
    </para>
    <para>Jedna z najväčších slabostí ľudského rozumu je, že sa usiluje zlúčiť protichodné princípy a dosiahnuť mier na
      úkor logiky. Vždy existovali a vždy budú existovať ľudia, ktorí najskôr podrobia niektoré zo svojich náboženských
      presvedčení nejakej autorite, a potom pred ňou budú chcieť uchrániť niektoré iné, a nechajú svojho ducha náhodne
      poletovať medzi poslušnosťou a slobodou. Niečo ma však núti myslieť si, že v časoch demokracie ich bude menej ako
      v iných obdobiach a že naši potomkovia sa budú deliť čím ďalej tým viac len na dva tábory: jedni celkom opustia
      kresťanstvo a tí druhí vstúpia do lona rímskej cirkvi.
    </para>
  </chapter>
</book>