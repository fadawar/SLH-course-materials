<?xml version="1.0" encoding="utf-8"?>
<book xmlns="http://docbook.org/ns/docbook" version="5.0" xml:lang="cz">
  <info>
    <title>Vladař (s. 52-63, 65-68)</title>
    <author>
      <firstname>Nicolo</firstname>
      <surname>Machiavelli</surname>
    </author>
    <publisher>
      <publishername>Argo</publishername>
      <address>
        <city>Praha</city>
      </address>
    </publisher>
    <pubdate>2001</pubdate>
  </info>

  <chapter>
    <section>
      <title>KAPITOLA PATNÁCTÁ</title>
      <formalpara>
        <emphasis>O věcech, za něž se lidem, a především knížatům dostává pochvaly nebo potupy</emphasis>
      </formalpara>
      <para>Nyní je třeba zamyslet se nad tím, jak má vladař zacházet s poddanými a se spojenci. Vím, že o tom psali už
        mnozí, a nerad bych byl pokládán za domýšlivce, že se tím chci obírat i já, zvláště budu-li se odchylovat od
        jiných. Mám však v úmyslu napsat užitečnou knížku, takže pokládám za vhodnější dívat se na věci tak, jak se mají
        ve skutečnosti, než jak se zvnějšku jeví. Je totiž velký rozdíl mezi tím, jaký život je a jaký by měl být. Ten,
        kdo si nevšímá reality a nechce vidět, jací lidé jsou, a staví spíše na svých přáních a představách, jak by svět
        vypadat měl, nedopadne dobře. A člověk, který se chce za všech okolností chovat ušlechtile a jevit se všem jako
        dobrý člověk, se zlou se potáže mezi tolika lidmi, kteří dobří nejsou. Proto také vladař, který se chce udržet,
        se musí naučit ve vlastním zájmu zachovat se někdy třeba i ne zrovna ušlechtile a přesně vědět, kdy si může
        dovolit dobrotu.
      </para>
      <para>Proto pusťme ze zřetele ideální lidské vlastnosti, jimiž by měl vládce oplývat, a hleďme si praktické
        stránky života. Čím výš člověk v hodnostech stoupá, tím víc se o něm mluví, a vládce, protože stojí na samém
        vrcholu, patří k nejpřetřásanějším. V čem jedni u něho vidí hospodárnost, druzí zas lakotu, v oprávněné
        přísnosti ukrutnost, v soucitu a vlídnosti naopak slabost a zbabělost. Co jeden na něm považuje za účelné a
        praktické, druhý může mít za věrolomné a bezzásadové, ve velkorysosti lze vidět i lehkomyslnost, v uzavřenosti a
        zdrženlivosti třeba pýchu a nafoukanost, přímost se může hodnotit jako mazanost, pevnost jako neústupnost, vážný
        člověk může někomu připadat jako morous a nelida, zbožný jako pokrytec a tak dále.
      </para>
      <para>Bylo by jistě žádoucí, aby byl každý panovník obdarován jen těmi nejkrásnějšími vlastnostmi, které se obecně
        za dobré považují. Víme však, že je proti lidské přirozenosti, aby měl všechny a vždycky se jimi řídil. Proto,
        chce-li být někdo dobrým a úspěšným vladařem, musí se především vyhýbat těm vlastnostem, které jeho moc
        ohrožují, a nesmí dát na lidské řeči. Vždyť šlechetnost by ho mohla v určité situaci uvrhnout do záhuby, a
        naopak, co na první pohled vypadá jako špatnost, může znamenat prospěch a bezpečnost pro celou zem.
      </para>
    </section>

    <section>
      <title>KAPITOLA ŠESTNÁCTÁ</title>
      <formalpara>
        <emphasis>O štědrosti a skouposti</emphasis>
      </formalpara>
      <para>Jistě mi dáte za pravdu, že štědrost je velká ctnost. A přesto, je-li okázalá, nevede k ničemu dobrému. Když
        se však prokazuje diskrétně a cudně – jak by se uplatňovat měla – nikdo se o ni nedozví a stejně máš pověst
        skrblíka. Aby si panovník dobyl pověst štědrého muže, musí si při všech příležitostech počínat s velkou pompou.
        Jenomže přirozený následek takového přepychového života je, že promrhá celé své jmění, a chce-li si úroveň, na
        niž je zvyklý, udržet, může si pomoci jen na úkor poddaných prostřednictvím nových a nových daní a poplatků. Ti
        ho začnou pochopitelně nenávidět. A když se k tomu neuchýlí a zvolí naopak cestu omezení a skromnosti, ztratí
        veškerý respekt.
      </para>
      <para>Z toho plyne, že moudrému panovníkovi nesmí záležet na tom, zda je považován za skrblíka či ne. Až lidé
        poznají, že díky své hospodárnosti vystačí s vlastními příjmy a ještě z nich dokáže zajistit v případě potřeby,
        a bez zatěžování lidu, obranu své země, popřípadě i další dobyvačnou výpravu v zájmu své bezpečnosti, svůj názor
        změní a začnou ho považovat za štědrého. Štědrost je ctností jen potud, dokud jde z vlastní kapsy a je na pravém
        místě.
      </para>
      <para>Stojí za povšimnutí, že z našich současníků jen ti panovníci, co byli považováni za skoupé, to někam
        dotáhli. Papež Julius II. byl nadmíru šetrný, než dosáhl papežského stolce, ale jak později došlo k válkám, měl
        dlaň otevřenou. Nynější francouzský král vedl mnoho válek, ale nikdy na účet svých poddaných. A současný
        španělský král51 by byl bezpochyby nikdy neuskutečnil tolik úspěšných tažení, kdyby byl měl předtím lehkou ruku
        na peníze.
      </para>
      <para>Hromadění peněz se obecně nepovažuje za ctnost. Slouží-li však tomu, aby vládce nemusel odírat poddané nebo
        jinde loupit, počítá-li s nimi ke své a jejich obraně, mění se špatná vlastnost v dobrou.
      </para>
      <para>Někdo mi třeba namítne, že Caesar se stal vládcem Říma díky své štědrosti. A nejen on. Tomu bych chtěl
        připomenout, že je rozdíl o vládu usilovat – tehdy je štědrost účelná –, a už vládcem být – pak na místě není.
        Caesar rozdával, dokud nedosáhl svého cíle, ale kdyby byl poté déle zůstal naživu a výdaje nepřibrzdil,
        neuskrovňoval se, byl by svou velkou říši dozajista zničil. A kdo by mi chtěl připomenout, že bylo mnoho
        panovníků proslulých štědrostíS2, kteří přesto se svými vojsky dosáhli velikosti, tomu mohu opáčit jen jediné:
        vládce může dávat buď ze svého, nebo z kapsy svých poddaných, anebo z cizího. V prvních dvou případech musí být
        nadmíru šetrný, ve třetím nesmí na štědrost nikdy zapomenout.
      </para>
      <para>Na válečném tažení vojsko žije z kořisti, z plenění a poplatků. Tehdy musí být vojevůdce štědrý, jinak by za
        ním vojsko nešlo. Rozdává-li z cizího, na pověsti mu to neubírá, naopak spíš přidává. Jinak je však štědrost
        vždycky záhubná. Každý měšec má své dno a jednoho dne už není z čeho dávat. Zchudlý panovník je všem pro smích,
        nikdo si ho neváží, a když se snaží z nouze vybřednout, vyslouží si pověst vydřiducha a nenávist. Přídomek
        skrblík není jistě nic lichotivého a příjemného, ale neplodí ani opovržení, ani nenávist.
      </para>
    </section>

    <section>
      <title>KAPITOLA SEDMNÁCTÁ</title>
      <formalpara>
        <emphasis>O tvrdosti a shovívavosti, a zda je lepší být oblíbený nebo obávaný</emphasis>
      </formalpara>
      <para>Ideálem panovníka by vždycky měla být shovívavost a lidskost. Jenomže ne vždy je to možné a prospěšné.
        Cesara Borgiu považovali za násilníka, ale jeho tvrdost přinesla Romani pořádek, svornost, mír a jistotu.
        Porovnáme-li však jeho způsob vlády s florentskou měkkostí53 a její následky v podobě zpustošení Pistoie, musíme
        dát za pravdu Borgiovým metodám. Je-li cílem tvrdosti pořádek, svornost a blahobyt, pak proti ní nelze vůbec nic
        namítat. Občasné, byť i přísné tresty jsou pro občany daleko milosrdnější než shovívavost vůči nepořádkům a
        rozbrojům, které nutně musí skončit zle pro všechny – vražděním a loupením. Trest postihuje jen jednotlivce.
      </para>
      <para>Zejména při zakládání státu číhají na panovníka četná úskalí a tvrdosti se nemůže vyhnout. Ale i v tomto
        případě musí postupovat uvážlivě a lidsky, pečlivě vážit komu věřit a komu ne, nedát se strhnout vlastní
        zbrklostí a panikou, protože od naivní důvěřivosti k neopatrnosti a od podezřívavosti ke krutovládě je vždycky
        jenom krok.
      </para>
      <para>Čemu tedy dát přednost – popularitě či respektu? Obojí totiž sloučit v jedno nelze, tak jako oheň a vodu.
        Má-li se tedy panovník jednoho z toho zříct, pak je lepší oželet to první. Všichni dobře víme, že lidé jsou
        nevděční, pokrytečtí, zbabělí a ziskuchtiví, a dokud je ruka páně otevřená, přetrhli by se dobrou vůlí, slibují
        hory doly – celé své jmění, životy vlastních synů, svou krev. Jakmile však dojde k lámání chleba, na čtyráku
        obrátí. A jestliže na ně panovník spoléhal, se zlou se potáže. Koupená oddanost nemívá dlouhého trvání, protože
        na rozdíl od pozemských statků není naším majetkem a v pravý čas s ní nemůžeme libovolně nakládat. Jen oddanost
        založená na duchovních hodnotách, na nadosobním cíli a přesvědčení, je spolehlivá.
      </para>
      <para>Lidé klidně ublíží tomu, koho milují, protože láska je morální závazek a ten pro svůj prospěch klidně
        poruší. Právě proto, že jsou špatní a slabí. Ale strach z trestu je přece jen drží na uzdě.
      </para>
      <para>Panovník má budit respekt, nikoli však strach, protože ten vede zase k nenávisti. A respekt si udrží, dokud
        nesáhne poddaným na majetek a na jejich ženy. Když už mu nezbývá než někoho popravit, pak to musí pádně
        zdůvodnit. Lidé spíš zapomenou na smrt třeba i vlastního otce než na ztrátu majetku.
      </para>
      <para>A stojí-li vladař sám v čele svého vojska, pak už vůbec nesmí hledět na to, říká-li se o něm, že je krutý.
        Bez toho by nikdy neudržel ve vojsku kázeň, jednotu a bojeschopnost. Hannibal velel různorodému vojsku,
        zverbovanému kde se dalo, a přesto v něm nikdy nevzplanula proti němu vzpoura nebo rozbroje mezi jednotlivými
        skupinami, a to dokonce ani tehdy, když mu štěstí nepřálo. Dosáhl toho železnou kázní, která ve spojení s jinými
        jeho vynikajícími vlastnostmi budila u vojáků hrůzu i obdiv. Samotnou tvrdostí by toho byl ovšem nedosáhl.
        Někteří životopisci velebí jeho vojevůdcovské schopnosti, ale vytýkají mu krutost. Jsou slepí, když nevidí, že
        právě spojení všech těchto rysů bylo podstatou jeho mimořádných výsledků.
      </para>
    </section>

    <section>
      <title>KAPITOLA OSMNÁCTÁ</title>
      <formalpara>
        <emphasis>Jak má vladař plnit dané slovo</emphasis>
      </formalpara>
      <para>I v tomto případě by jistě bylo ideální, kdyby byl vladař za všech okolností charakterní a čestný a vždycky
        držel slovo. Nicméně zkušenosti z naší doby nás učí, že mnozí výborní panovníci si s plněním slova nelámali
        zrovna hlavu, uměli se z něj vyzout a získat vrch nad těmi, co vždycky úzkostlivě dbali o svou čest.
      </para>
      <para>Na tomto světě existují dva způsoby jednání: jedno je ve shodě se zákony lidskými, druhé se zákony
        přírodními. A když nestačí k dosažení cíle to první, pak se nedá nic dělat a musí se sáhnout i k druhému.
        Skutečný panovník musí ovládat obojí. Tomu obrazně učili už antičtí spisovatelé, například ve vyprávění o
        Achillovi (ale i o jiných), jak by svěřen do výchovy kentaura Cheiróna, zpola zvířete, zpola člověka. Nemělo to
        znamenat nic jiného, než právě metaforický návod, že vladař se musí umět chovat tak, i tak. Jedno bez druhého
        nevede k ničemu.
      </para>
      <para>Panovník ovšem musí umět vybírat i z živočišné říše. Měl by dávat přednost lišce a lvovi. Lev nepostřehne
        léčku, liška si neporadí s vlky. Měl by tedy být bystrý jako liška a silný jako lev. Kdo myslí, že vystačí se
        silou, tomu nepatří do ruky žezlo.
      </para>
      <para>Moudrý muž tedy nemůže stát v slově, je-li mu to na škodu, a jestli pominuly okolnosti, za nichž je dal.
        Kdyby všichni lidé byli čestní, moje rada by byla špatná. Ale protože nejsou a sami dané slovo neplní, rozumný
        panovník je nemůže dodržovat. Byl by sám proti sobě. O vhodné záminky není nikdy nouze.
      </para>
      <para>V nové době najdeme pro to dostatek příkladů. Kolikrát byl, navzdory všem smlouvám a slibům, věrolomně
        porušen mír! Proto, kdo chce být dobrým vladařem, musí být mazaný jako liška, musí to však umět zastřít a mást
        protivníka. Lidé jsou tak naivní, že rádi uvěří tomu, co slyšet chtějí.
      </para>
      <para>Uvedu jen jeden z nedávných příkladů. Alexandr VI. celý život kdekoho šidil a vždycky mu to všichni spolkli.
        Nenajdeme druhého člověka, který by toho byl tolik nasliboval, a tak málo dodržel. Každá lest mu vyšla, protože
        v lidech četl jako v otevřené knize.
      </para>
      <para>Vladař tedy nemusí nutně mít všechny kladné vlastnosti, ale měl by umět vzbudit zdání, že je nepostrádá. A
        naopak, má-li je, je krajně nežádoucí, aby se jimi vždycky a za všech okolností řídil. Ať si je shovívavý,
        lidský, zbožný, upřímný, ale všeho do času. Jakmile vznikne potřeba opaku, nesmí zaváhat. Zejména od nového
        vladaře se nemůže čekat samá dobrota. Bývá okolnostmi doslova přinucen jednat proti všem přikázáním božím i
        lidským, ohnout se po větru, když není zbytí a žádá si to zájem koruny.
      </para>
      <para>U obyčejných lidí, ale zejména u panovníků vždycky rozhoduje výsledek jejich konání. Je-li úspěšný, i
        prostředky, jimiž ho dosáhl, se lidem nakonec zdají zcela v pořádku. Tak už to na světě chodí, lidé většinou
        vidí jen vnější podobu věcí.
      </para>
      <para>Jeden ze současných vladařů, jehož nechci jmenovat, má plná ústa míru a věrnosti, ale obojí je mu v praxi
        zcela cizí. Kdyby usiloval jen o mír, nikdy by nemohl dosáhnout takového věhlasu, a kdyby vždy dbal na plnění
        svých slibů, dávno by na trůně neseděl.
      </para>
    </section>

    <section>
      <title>KAPITOLA DEVATENÁCTÁ</title>
      <formalpara>
        <emphasis>Jak se chránit před nenávisti a opovržením</emphasis>
      </formalpara>
      <para>Zmínil jsem se o všech pro vladaře nejdůležitějších vlastnostech a teď zbývá dodat ještě pár slov o
        podružných. Lidé žijí spokojeně a klidně, dokud jim nikdo nesahá na majetek, na jejich ženy a čest. A těch pár
        ctižádostivců, s kterými si panovník mimoto musí nějak poradit, zvládne snadno.
      </para>
      <para>Existuje bohatá škála způsobů, jak toho docílit.</para>
      <para>Dalšími vlastnostmi, jimiž si panovník může vysloužit opovržení, je nestálost, lehkomyslnost, slabost,
        zbabělost a nerozhodnost. Celým svým vystupováním musí dávat najevo opak, neměnit rozhodnutí, bedlivě vážit
        každé ustanovení a pak stát na svém. Jen tak si uchová úctu a všichni si dají dobrý pozor jít na něho s nějakými
        chytristikami.
      </para>
      <para>Vladař s takovou pověstí požívá pak všeobecné vážnosti na všech stranách, že proti němu ani vnitřní, ani
        vnější nepřátelé nic nezmohou. Je respektován vlastní šlechtou i ostatními monarchy. Má-li dobré vojsko a
        spolehlivé spojence, nemá se čeho bát. A dobré spojence bude mít tehdy, bude-li mít spolehlivé vojsko. Vnitřní
        poměry pak bude mít uspořádané tehdy, jestli i v zahraničních věcech bude sklízet úspěchy.
      </para>
      <para>Jediné, co by ho ještě mohlo ohrozit, je spiknutí, odnepaměti postrach všech trůnů. A proti tomu se
        zabezpečí právě tím, že jeho vláda a osoba nebudou vyvolávat nenávist a opovržení, a lid nebude mít příčiny k
        nespokojenosti. To je naprosto neselhávající prostředek proti spiknutí, protože vzbouřenci vždycky počítají s
        podporou reptajícího lidu. Když se však naopak musejí obávat, že převrat vyvolá hněv lidu, riziko je příliš
        veliké a překážky takřka nepřekonatelné.
      </para>
      <para>Spiknutí proti mocnářům zná historie mnoho, ale jen málokterá se podařila. Spiklenec nebývá, a ani nemůže
        být sám, musí hledat spojení s dalšími nespokojenci. Jakmile však svůj plán vypustí z úst, vydává se v
        nebezpečí, že ho dotyčný pro svůj vlastní prospěch za odměnu udá. Naděje na úspěch je tedy sice lákavá, ale
        pochybná, a rizika nezměřitelná. Jen u věrného přítele nebo stejně zatvrzelého odpůrce trůnu mu nehrozí zrada.
      </para>
      <para>Údělem spiklenců je tedy věčný strach a podezřívavost, a to bere odvahu. Za panovníkem stojí majestát trůnu,
        zákony, prostředky státní moci a jeho stoupenci. Pojí-li se k tomu všemu ještě přízeň lidu, je neotřesitelný a
        naděje na úspěch spiknutí je mizivá.
      </para>
      <para>V takovém případě se totiž vzbouřenec nezbaví strachu ani po vykonaném zločinu, protože se nemá kde schovat
        před hněvem lidu. Mohl bych to doložit nesčetnými příklady, ale postačí jeden ze zcela nedávné minulosti, z doby
        života našich otců. Pana Annibala Bentivoglia, tedy děda dnešního pana Annibala a tehdejšího vládce Boloně,
        zavraždili Canneschiové. Zůstal po něm pouze Giovanni, který však byl v té době ještě v plenkách. Po vraždě lid
        povstal a všechny Canneschie povraždil, protože Bentivogliové požívali v Boloni veliké vážnosti. Náklonnost lidu
        byla tak hluboká, že se Boloňští vypravili až do Florencie, kde měl údajně podle jejich zpráv žít nějaký potomek
        jejich vládnoucího rodu. Skutečně ho našli a pověřili i vládou do té doby, než Giovanni dospěje.
      </para>
      <para>Znovu tedy opakuji, žádný strach ze spiknutí, máš-li lid na své straně. Nemáš-li, musíš se bát všeho a
        každého. Stará zkušenost dobře vedených států ukazuje, že nestačí dobře vycházet s vlivnými a bohatými, ale
        především se širokými vrstvami.
      </para>
      <para>K takovým dobře spravovaným a uspořádaným státům patří dnes Francie. Má řadu dobrých institucí, jimž král
        vděčí za svou bezpečnost a země za svobodu. První je parlament54 a jeho pravomoci. Kdo budoval francouzský
        právní řád, dobře znal ctižádostivost a bezohlednost šlechty a nenávist lidu vůči ní, a věděl, že je nutné
        postavit hráz prvním a poskytnout ochranu druhým. Kdyby to bylo ponecháno na králi, šlechtici by na něho sočili,
        že nadržuje lidu, a naopak lid by se mu bouřil, kdyby ustupoval bohatým. Proto byl ustanoven třetí, nestranný
        soudce, který bez újmy pro krále mocné krotí a slabé zaštiťuje. Neznám lepší a moudřejší instituci nad tuto. Je
        zatím nejlepším opatřením, jak chránit trůn a bezpečnost říše, jak sejmout z panovníkových beder povinnosti
        nepopulární a ponechat mu jen ty líbivé, a tím mu odstranit z cesty možnou nenávist.
      </para>
      <para>Může se zdát, že život a smrt leckterého římského vladaře mému názoru odporuje. Někteří totiž přišli o moc i
        o život, přestože žili bezúhonně a prokazovali i velkou sílu ducha a talentu. Lehko to vyvrátím tím, když
        vyčíslím některé jejich vlastnosti a osvětlím příčiny jejich pádu. Omezím se pouze na ty císaře, kteří se
        vystřídali u moci od filozofa Marka Aurelia55 po Maximina: Marcus Aurelius, jeho syn Commodus, Pertinax56,
        Iulianus, Severus, jeho syn Antonius Caracalla, Macrinus, Elagabalus, Alexandr a Maximinus.
      </para>
      <para>Především je třeba připomenout jednu římskou zvláštnost: zatímco jinde museli mocnáři krotit ctižádost
        šlechty a divokost lidu, římští císaři měli ještě třetí nebezpečnou sílu proti sobě: byla to zpupnost a
        chamtivost vojáků. To byl jejich hlavní kámen úrazu a mnohý z nich o něj klopýtl. Vyhovět totiž vojákům a
        obyvatelstvu současně, dvěma složkám s tak protichůdnými zájmy, není vůbec snadné. Lid touží žít v klidu, a
        proto má v oblibě umírněné vladaře, zatímco vojáci si libují v pánu bojovném, zpupném, tvrdém a hlavně
        loupeživém. Chtějí, aby se tak choval i vůči poddaným a na jejich úkor jim zdvojnásobil žold, a tak ukojil
        jejich chamtivost a pýchu.
      </para>
      <para>Proto tamní císaři, kteří nebyli od přírody nadáni velkou autoritou, tento rozpor nedokázali vyřešit a
        většina z nich, zejména pak ti, co se povznesli z řad občanů, šli cestou nejmenšího odporu – vyhovovali vojákům.
        A nezbývalo jim vlastně nic jiného. Jestliže hleděli nevyvolat proti sobě nenávist, pak rozhodně jim byla
        nebezpečnější ze strany té silnější vrstvy, a tou byli samozřejmě vojáci. Zejména noví císařové, kteří teprve
        formovali řady svých stoupenců, dávali bez ohledu na lid přednost vojsku. Někdy jim to přineslo prospěch – když
        si současně uměli dobýt u něho respekt – jindy škodu.
      </para>
      <para>Marcus Aurelius, Pertinax a Alexandr žili neokázale, milovali spravedlnost, nenáviděli krutost, byli lidští
        a shovívaví – ale jen jediný z nich, Marcus, dožil a zemřel ve všeobecné úctě. Ostatní dva skončili zle.
        Pertinax se stal císařem proti vůli vojáků, kteří si za jeho předchůdce Commoda žili zcela nevázaně, a počestný
        život, jejž jim chtěl vnutit nový pán, jim byl proti srsti. Vedle nenávisti k němu cítili navíc i pohrdání,
        protože už byl starý. Pár měsíců poté, co nastoupil na trůn ho zavraždili. Jak vidíme, za určitých okolností
        může vyvolat nenávist i zcela bezúhonný panovník. O Alexandrovi se říká, že byl tak spravedlivý, že za celých
        čtrnáct let svého panování nedal nikoho bez řádného rozsudku popravit, přesto skončil rukou úkladného vraha,
        protože se zdál vojákům slabošský, vyčítali mu, že za něho vlastně vládne matka, opovrhovali jím.
      </para>
      <para>Marcus Aurelius byl od počátku do konce ctěn, protože na trůn dosedl dědičným právem a nemusel se podbízet
        ani vojákům, ani lidu. Mimo to dostal do vínku řadu ctností, pro něž ho všichni uznávali, a tak obě vrstvy
        udržel v patřičných mezích.
      </para>
      <para>Všimněme si nyní vlády Commoda, Severa57, Caracally a Maximina. Jeden jak druhý to byli krutovládci, kteří
        se neštítili žádné zvůle na lidu, jen aby se zalíbili vojákům. Také skončili špatně – až na Severa, který si
        počínal tak mazaně, že ačkoli neslýchaně týral lid, aby se vojákům zavděčil, přesto neskončil násilnou smrtí.
        Navíc to byl muž jistého osobního kouzla. Vojáci ho obdivovali, lid jím byl oslněný. K moci se dostal svými
        vojenskými úspěchy a všimněme si, jakými cestami.
      </para>
      <para>Severus odhadl slabost císaře Iuliana a přiměl své legie, aby s ním táhly na Řím pomstít smrt Pertinaxe. Ve
        skutečnosti mu však nešlo o nic jiného, než urvat pro sebe císařskou hodnost. Dorazil tam dříve, než se vůbec
        rozneslo, že se vydal na cestu, a senát ho ze strachu zvolil císařem a Iuliana nechal usmrtit. Chtěl-li se však
        Severus stát pánem celého římského impéria, musel zdolat dvě překážky: první byla v Asii, kde se tamní vrchní
        velitel legií dal provolat císařem, druhá na západě, kde zase Albinus toužil po nejvyšší hodnosti. Protože
        Severus dobře věděl, že se nemůže vypořádat s oběma naráz, vrhl se na Nigera, a na Albina šel lstí. Přislíbil mu
        spoluvládu, a ten uvěřil. Jakmile však byl Pescennius Niger poražen a zabit, vznesl k římskému senátu na Albina
        stížnost, že místo vděčnosti usiluje o jeho život, a se souhlasem všech vytáhl do Galie, kde ho připravil o
        velení a dal ho zavraždit.
      </para>
      <para>Podíváme-li se vcelku na životní dráhu tohoto panovníka, najdeme v něm ony zmíněné vlastnosti lva a lišky.
        Všichni se ho báli a obdivovali ho.
      </para>
      <para>Jeho syn Caracalla58 byl také mimořádný muž. Jeho vojenské činy udivovaly lid i vojáky. Byl to voják každým
        coulem, který si neliboval v dvorských lahůdkách a rozmařilostech, odříkání vojáckého života snášel hladce s
        ostatními a tím si vysloužil jejich lásku. Jenomže to byl zas neslýchaně krutý a prudký člověk, který se
        nezastavil před ničím. Vyhladil většinu obyvatel Říma a Alexandrie. Svým počínáním si proti sobě poštval kdekoho
        a třásla se před ním i jeho vlastní družina. Proto musel skončit tak, jak skončil – uprostřed vlastního vojska
        rukou obyčejného setníka.
      </para>
      <para>Podle tohoto příkladu by se mohlo zdát, že před násilou smrtí si nemůže být jistý žádný vladař, stojí-li
        proti němu zavilý nepřítel, jemuž na vlastním životě vůbec nesejde. Není to tak. Podobný případ je velice vzácný
        a panovník se může účinně chránit tím, že neubližuje nikomu ze svého bezprostředního okolí. Caracalla se této
        osudné chyby dopustil. Dal popravit bratra onoho setníka, jemu samému bez ustání vyhrožoval, a přece si ho
        ponechal v osobní stráži. Byla to neuvěřitelná pošetilost a nakonec ho stála život.
      </para>
      <para>Commodova59 nástupní situace byla naprosto příznivá. Jako syn Marka Aurelia nastoupil na trůn dědičným
        právem a bývalo by mu stačilo kráčet ve stopách ctěného otce. Jenomže Commodus měl odpornou krutou povahu a
        nelítostně odíral lid, aby si naklonil vojsko. Navíc nedbal na majestát, po arénách zápasil s gladiátory a
        povoloval svým nízkým pudům, takže to nakonec dopracoval tak daleko, že vojsko jím opovrhovalo a lid ho
        nenáviděl. Spiknutí pak bylo zcela přirozeným následkem a byl zabit.
      </para>
      <para>Maximinův60 příběh je z trochu jiného kadlubu. Byl to muž nesporně udatný, proto si ho také legie –
        znechucené změkčilostí Alexandrovou – po jeho zavraždění zvolily za nástupce. Nevládl však dlouho. Především byl
        příliš nízkého původu (byl pasákem ovcí v Thrákii) a kdekdo o tom věděl, a za druhé příliš dlouho váhal se
        vstupem do Říma po svém provolání císařem. Jeho úředníci tam, i po celé zemi, zatím bez zábran nelítostně vládli
        a vytvořili mu tak pověst krutovládce. Celý svět jím tedy opovrhoval a všichni se báli jeho údajné surovosti.
        Nejprve propukla vzpoura v Africe, pak v Římě a nakonec se rozhořela po celé Itálii. Ve chvíli, kdy bezvýsledně
        obléhal se svými vojáky Aquileiu, obrátili se i oni proti němu, protože viděli, že má všechny proti sobě. Čekala
        ho smrt z rukou těch, kteří si ho sami zvolili.
      </para>
      <para>O Elagabalovi61, Macrinovi62 a Iulianovi netřeba ztrácet slov. Vládli krátce a na všech stranách sklízeli
        jen hluboké opovržení.
      </para>
      <para>Naši současní vládcové mají o to lehčí situaci, že se nemusí vyrovnávat s nadměrnými nároky vojska. Nemohou
        je zajisté přehlížet, ale také si s ním nemusí příliš lámat hlavu, protože nikdo dnes nemá tak celistvé vojsko
        pod jednotným státním velením, jaké míval Řím. Až na tureckou a egyptskou říši nikde není vojsko nebezpečnou
        silou. Tou je dnes lid.
      </para>
      <para>Moc obou sultánů se opírá o početné vojsko a navíc sultanát, podobný poněkud křesťanskému pontifikátu, se
        výrazně liší od všech ostatních současných vládních forem. Trůn tam není dědičný, sultán je volen oprávněnými
        voliči a ctěn všemi jako u nás dědičný panovník, protože se dostává k moci podle vžitého prastarého řádu.
      </para>
      <para>Ale vraťme se do našeho světa. Příčinou pádu a záhuby římských císařů byla buď nenávist nebo opovržení.
        Někdy obojí dohromady. Pertinax a Alexandr chtěli jít, navzdory změněné situaci a bez výhody dědičného práva na
        trůn, ve stopách Marka Aurelia; Caracalla, Commodus a Maximinus si zas nikdy neměli chodit pro vzor k Severovi,
        protože neměli ani jeho udatnost, ani zchytralost.
      </para>
      <para>Panovník nemůže slepě napodobit žádného jednotlivého slavného mocnáře, ale podle svých vlastních okolností
        jít na radu tu k jednomu, tu k druhému. Severus může posloužit za příklad při kladení základů nové vlády, Marcus
        Aurelius pro zachování a upevňování už stabilizované vlády.
      </para>
    </section>

    <section>
      <title>KAPITOLA DVACÁTÁ</title>
      <formalpara>
        <emphasis>O budování pevnosti, jejich užitečnosti i nevýhodnosti, a o jiných pomocných prostředcích k udržení
          vlády
        </emphasis>
      </formalpara>
      <para>Panovníci si na dobytém území počínají po uchopení vlády různě, podle daných poměrů v té které zemi. Jedni
        tamní poddané odzbrojují, jiní živí spory soupeřících skupin, někteří hledí získat na svou stranu zprvu
        nepřátelské či nespolehlivé živly, druzí zas vidí podmínku bezpečnosti v pevnostech – buď je budují, anebo
        naopak boří. Ani jednomu z těchto přístupů nelze dát jednoznačně přednost bez důkladné znalosti místních poměrů,
        a proto chci všechny co nejpodrobněji rozebrat.
      </para>
      <para>Žádný nový vladař nikdy, co paměť sahá, neodzbrojil šmahem všechny poddané. Našel-li je po vstupu do země
        neozbrojené, hleděl je naopak vždycky vyzbrojit. Tím si zavázal k věrnosti váhavé a posílil svazek se svými
        příznivci. Neprozřetelné by ovšem bylo dát zbraně do rukou všem poddaným. Vyvolení budou tvé rozhodnutí
        považovat pro sebe za čest a ostatních se tím nedotkneš, protože uznají, že povinnosti vojáka jsou nebezpečnější
        a zodpovědnější a zasluhují si tedy i větší odměnu. Když ale odzbrojíš všechny, smrtelně je urazíš očividnou
        nedůvěrou, nebo si to vyloží tak, že je máš za zbabělé či neschopné. Ať tak či onak – podnítíš proti sobě
        nenávist. Navíc panovník nemůže v žádném případě zůstat bez ozbrojené síly a musí pak hledat východisko v
        najímání žoldnéřů. Jaké jsou jeho klady a zápory jsme si už pověděli: proti vskutku silnému nepříteli a místním
        podvratným živlům jsou jen chabou ochranou. Každý panovník musí mít na novém území své vlastní vojsko. Historie
        nás tomu učí na každém kroku.
      </para>
      <para>Připojí-li je však ke své kmenové zemi, je situace jiná a musí odzbrojit všechny s výjimkou těch, co mu při
        dobývání pomáhali. Ale i tehdy opatrnost káže pozvolna je zbraní zbavovat a opírat svou vládu jen a jen o
        vlastní, původní vojsko.
      </para>
      <para>Někteří naši předkové si pojišťovali moc v dobytých městech tím, že v něm živili spory, podle starého
        přísloví „Když se dva hádají_“ V tehdejších klidnějších dobách mohl tento způsob splnit svůj účel, dnes však
        rozhodně ne. V okamžiku přepadu vskutku nebezpečným nepřítelem se taková vnitřně nahlodaná města rozpadnou,
        slabší strana vkládá do budoucí nepřátelské vlády naděje a silnější zas nestačí sama město ubránit. Tuto trpkou
        zkušenost udělali například Benátčané. Nějaký čas se jim tato praxe v dobytých městech osvědčovala, ale pak
        přišla porážka a Vialà, jedna ze soupeřících stran si dodala odvahy a benátskou moc svrhla. Co docela dobře
        slouží v míru, za války neobstojí. Těžké časy překoná jen stát silný, celistvý.
      </para>
      <para>Pověst a prestiž panovníka bezpochyby roste překonáváním překážek a vyhranými válkami. Zejména ti, kteří na
        trůn nedosedli z titulu dědičného práva, se ochotně chápou každé příležitosti z ruky osudu a hledí se v těžkých
        situacích osvědčit. Mnozí mají dokonce za to, že je výhodné osudu „napomáhat“, nepřítele, ať vnitřního či
        vnějšího, patřičně vyprovokovat a vítěznou situaci si tak připravit.
      </para>
      <para>Pokud jde však o nepřítele vnitřního, zkušenost leckterého nového panovníka učí, že daleko větší potíže
        bývají postupem času s těmi zprvu spolehlivými než s odpůrci. Sienský vladař Pandolfo Petrucci63 opíral svou moc
        právě o ty druhé a dařilo se mu to. Neplatí to však všeobecně, rozhodující jsou dané poměry a nemá tedy smysl
        tento postup široce rozebírat. Dodám jen tolik, že odpůrce není tak těžké si zavázat, protože panovník je má v
        hrsti pro jejich minulost. Aby si udrželi dřívější postavení, musí se ucházet o jeho přízeň, sloužit horlivěji
        než druzí. Naopak ti, co mu k moci dopomohli, spí na vavřínech a službu konají jen tak, aby se neřeklo.
      </para>
      <para>Tady se sluší připomenout vladařům, aby vždycky dobře uvážili, jaké pohnutky tyto lidi ke spolupráci s nimi
        přivedly. Byla-li to zištnost, neukojené požadavky z vlády předchozí, nebude mít jejich náklonnost dlouhého
        trvání, protože nový vladař nebude stačit jejich nároky uspokojovat. Příklady ze starší i novější historie
        přesvědčivě dokládají, že je vždycky snazší pořízení s těmi, kteří proti původní vládě nic neměli, k novému pánu
        se chovali zdrženlivě nebo dokonce nepřátelsky, než s těmi, co otevřeli uchvatiteli brány do vlastní země z
        osobního prospěchu.
      </para>
      <para>A konečně k otázce pevností. Stavěly se odedávna a jistě ne nadarmo. Pro odstrašení možného útočníka nebo
        jako útočiště ve chvíli nejtěžší vykonaly jistě své. Ale také známe z nedávné doby případy pana Niccoló
        Vilelliho, který dal v Castellu zbořit dvě pevnosti, protože to považoval za bezpečnější, nebo urbinského vévody
        Guida Ubalda64, jenž po návratu na své území, odňaté mu Borgiou, šel dokonce tak daleko, že zbořil všechny v
        celém kraji. Zjevně považoval za snazší udržet se tu napříště bez nich. I Bentivogliové tak postupovali po
        návratu do Boloně. Jednoznačné stanovisko tedy neexistuje, mění se od případu k případu.
      </para>
      <para>Řekněme si alespoň tolik, že pro panovníka, který se víc bojí vlastních poddaných než útoku zvenčí, mají
        svůj smysl. V opačném případě ať na ně nespoléhá. Nejspolehlivější pevností je taková vláda, která nevyvolává
        nenávist lidu. Před tou tě stejně neochrání ani sebepevnější tvrz, protože se vždycky najde přičinlivý soused,
        jenž tvému lidu nabídne svou zbraň.
      </para>
      <para>V poslední době přinesla pevnost užitek jen hraběnce z Forli po zavraždění jejího manžela. Utekla se do ní a
        vyčkala tam pomoci z Milánu proti vzbouřenému lidu, a měla velké štěstí, že se právě nenašel nikdo cizí, kdo by
        se chopil příležitosti. Když ji však později napadl Cesare Borgia, byla jí pevnost k ničemu, protože lid se
        přidal na jeho stranu. Stavět tedy pevnosti či nestavět, tak výlučně otázka nestojí.
      </para>
      <para>Spoléhá-li však panovník na opevnění a nedbá přitom nenávisti poddaných, pak mu není rady ani pomoci.</para>
    </section>

    <section>
      <title>KAPITOLA JEDENADVACÁTÁ</title>
      <formalpara>
        <emphasis>Jak a čím se získává úcta lidu</emphasis>
      </formalpara>
      <para>Nic není v tomto směru účinnějšího než velká vítězství a vlastní příklad statečnosti, jak si můžeme ověřit
        na našem současníkovi, španělském králi Ferdinandu Aragonském65. Ačkoli zpočátku neseděl příliš pevně na svém
        trůně, neustálými a úspěšnými výboji se postupně stal prvním mezi křesťanskými králi. Dobyl si respektu i slávy.
      </para>
      <para>Hned na počátku své vlády zaútočil proti Granadě a její dobytí se stalo základem příští moci. Současně tím
        dokonale zaměstnal kastilské barony, takže neměli ani čas pomyslet na vzpouru, a než se později stačili
        rozkoukat, držel moc už pevně v rukou. Během dlouhé války si pozvolna vybudoval spolehlivou a zdatnou armádu,
        již živil z prostředků církve a dobývaných území. Aby se později mohl pustit do plnění dalších, mnohem
        důsažnějších plánů, vyhnal ze své říše Maury a židy, aby si naklonil církev. To byl také jeho jediný
        politováníhodný a nemoudrý tah. Ve jménu církve pak zaútočil proti Africe, vtrhl do Itálie a napadl Francii.
        Jedna výprava stíhala druhou. Než lid stačil strávit údiv a obdiv nad jedním vítězstvím, už začínalo další
        tažení. Na vzpoury neměl nikdo ani pomyšlení.
      </para>
      <para>Lesku a vážnosti však nedodávají vládcům jen a jen válečné úspěchy, ale i obratná správa země. Například
        takový Barnabo z Milána se dobře vyznal v lidech a věděl, jak si zjednat pověst spravedlivého a schopného muže.
        Nikdy neopomněl ocenit nějaký mimořádný čin nebo potrestat přečin, a to tak, že se o tom dlouho mluvilo.
      </para>
      <para>Jen takového panovníka si všichni váží, který nezaujímá obojaká stanoviska, bez výhrad se staví na tu nebo
        na onu stranu, je buď přítelem, anebo nepřítelem. Neutralita se příliš nevyplácí. Když se dva perou, musíš
        vědět, čí vítězství by ti víc ublížilo. Ale i když to nevíš, je poctivější a výhodnější zaujmout otevřené
        stanovisko a jít do boje. Neuděláš-li to, budeš první obětí vítěze k velké radosti poraženého a nikomu nebudeš
        stát za to, aby ti pomohl. Po spojenci, který stojí v kritické chvíli se založenýma rukama, netouží ani vítěz,
        ani poražený.
      </para>
      <para>Antiochos vtáhl do Řecka na požádání Aitólů, aby jim pomohl proti Římu, a současně vypravil posly k Achájům,
        aby jim rozmluvil vměšování ve prospěch Římanů. Římané odpověděli tím, že je naopak vyzvali ke společnému boji.
        V achájské radě, kde vyslanci obou stran vystoupili, řekl římský legát: „Je sice pohodlnější nemíchat se do
        války, ale na druhé straně není pro vás nevýhodnějšího postoje: připraví vás o vážnost a vaši zemi o svobodu –
        vítěz vás pohltí.“
      </para>
      <para>Jen nepřítel naléhá na panovníka, aby zachoval neutralitu, přítel naopak žádá, aby ses mu nezastřeně
        postavil po bok. Ve snaze vyhnout se momentálnímu nebezpečí volí někteří krátkozrací monarchové – sobě ke škodě
        neutralitu. Jiní, moudřejší, se neváhají postavit na stranu jednoho ze soupeřů, protože když pak spolu s ním
        zvítězí, ať by byl sebemocnější a oni mu byli vydáni na milost, je vázán vděčností a spojeneckými ohledy. Tak
        spatný totiž ten náš svět zas není, aby byl schopen tak černého nevděku, a žádné vítězství není tak drtivé, aby
        přehlušilo hlas spravedlnosti.
      </para>
      <para>A i když ten, komu panovník přispěchá na pomoc, přece jen prohraje, nezapomene na prokázanou službu, ze
        všech sil svému spojenci v nouzi pomáhá a nikde není psáno, že se karta v budoucnu nemůže obrátit – pak sdílíš
        žeň vítězství s ním. Ale také v tom případě, že se ani jedné z obou bojujících stran nemusíš obávat, dobude-li
        vavřín vítěze, je výhodné na jednoho z nich vsadit. Přispěje-li panovník k výhře, má svého spojence do budoucna
        v hrsti, v opačném případě mu však pomoc také nezapomene.
      </para>
      <para>Jen jedno musí mít moudrý vladař vždycky na paměti: vyhýbat se spojenci silnějšímu, než je sám, pokud není
        nezbytné nutné ho vyhledat. Vítězství bývá hořké, upadne nakonec do jeho područí. Tak doplatili Benátčané na
        spolek s Francií proti milánskému vévodovi. Naopak Florenťanům nezbylo nic jiného než vsadit na jednu ze stran,
        když papež a Španělé táhli proti Lombardii.
      </para>
      <para>Každé, sebeuvážlivější rozhodnutí je však vždycky spojeno s rizikem. Tak už je ten náš svět zařízen, že v
        dobré víře vykonáš to, co je v dané situaci nejmoudřejší, abys zažehnal nebezpečí, a vzápětí upadneš do nového,
        mnohem horšího. Proto uvážlivý muž volí z možných zel to nejmenší.
      </para>
      <para>Další prostředek, jak si získávat úctu svých poddaných, je péče o umění a vědu, o jejich neustálý rozvoj.
        Oceňování a vyznamenávání předních vědců, umělců, ale i prostých občanů za přičinlivost patří k nejúčinnějším.
        Vždyť úspěch v kterémkoli oboru lidského konání slouží k rozkvětu a posílení státní moci vůbec. Podpory se musí
        dostat všem, co se s plným zaujetím věnují svému povolání – ať je to obchod, zemědělství či cokoli líného a je
        třeba dát jim záruky, že co vytvoří, nepřijde vniveč, nebo že to nezhltnou zvýšené dané. Pro spokojenost
        obyvatel jsou také důležité ve vhodných ročních údobích různé slavnosti a zábavy. Každé město má své cechy a
        spolky, které pořádají pravidelná shromážděni. Ani těm by se panovník neměl vyhýbat, měl by přicházet mezi lidi,
        projevovat v pravou chvíli štědrost a uznalost – samozřejmě bez úhony na své hodnosti prvního muže v státě. Její
        důstojenství je první a základní podmínkou za všech okolností.
      </para>
    </section>

    <section>
      <title>KAPITOLA DVAADVACÁTÁ</title>
      <formalpara>
        <emphasis>O ministrech</emphasis>
      </formalpara>
      <para>Výběr vhodných mužů pro důležité funkce ve státě má rovněž nemalý význam. Podle jejich kvalit bývá posuzován
        i panovník. Jsou-li špatní, nestojí většinou za nic ani panovník, a naopak, obklopí-li se schopnými muži, každý
        ho má za muže na svém místě, protože umí rozeznat skutečnou hodnotu od pozlátka.
      </para>
      <para>Pro příklad nemusíme chodit daleko: tak znamenitého ministra, jako byl pan Antonio da Venafro66 v sienském
        vévodství Pandolfa Petrucciho, si mohl zvolit jen prozíravý vládce.
      </para>
      <para>Způsobilost či nezpůsobilost člověka pro vykonávání určité státní funkce lze předem odhadnout podle těchto
        tři podmínek: buď rozumí své věci sám a nikoho dalšího nepotřebuje, nebo si umí dát od jiných schopných poradit,
        anebo sám nic nedovede posoudit, ničemu nerozumí a na rady neslyší – a ten není k ničemu. Pandolfo možná
        nepatřil do skupiny první, ale bezpochyby do té druhé. Umět ocenit, kolik chytrosti nebo naopak hlouposti je v
        počínání toho druhého, schopnost rozlišit správný tah od nesprávného, na to není třeba žádné zvláštní geniality,
        ale je to záruka, že na takového panovníka si ministr s podfukem a lstí nepřijde a bude si dávat pozor.
      </para>
      <para>Poznat, zda může být někdo dobrým ministrem, lze snadno a takřka neomylně podle základního měřítka: myslí-li
        vždy a ve všem hlavně na sebe a svůj vlastní prospěch, pro takovou funkci se nehodí. Muž ve službách státní moci
        nikdy nesmí myslet na sebe, ale na prospěch země a vladaře a projednávat státní záležitosti s ním. Na druhé
        straně si musí panovník dobrého ministra umět vážit, nesmí ho přehlížet, má ho vyznamenávat a patřičně
        odměňovat, aby si ho k věrnosti a oddanosti zavázal vděkem.
      </para>
      <para>Jen tehdy, nasytí-li jeho ctižádost i přirozenou lidskou touhu po přiměřené životní úrovni, bude mu sloužit
        dobře a odpovědné, protože bude vědět, že každý možný převrat ohrozí nejen panovníka, ale i jeho.
      </para>
      <para>Jsou-li ministři čestní a vladař uznalý, mohou se na sebe navzájem spolehnout a důvěřovat si. Nechová-li se
        však jedna ze stran podle tohoto pravidla, určitě na to doplatí.
      </para>
    </section>
  </chapter>
</book>